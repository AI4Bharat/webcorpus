By  Unknown  August 01, 2010   7 comments
गंगेश उपाध्याय* दुधवा टाइगर रिजर्व बना शिकारियों का अड्डा:
लखीमपुर। दुधवा टाइगर रिजर्व शिकारियों का अड्डा बनता जा रहा है। 30 जुलाई  रात शिकारी बेधडक किशनपुर सेंक्चुरी में घुस गए। शिकारियों ने सेंक्चुरी इलाके के एक गन्ने के खेत में लोहे का कुडका लगाकर तेंदुए को फंसा दिया। गनीमत रही कि ग्रामीणों ने सुबह के समय तेंदुए को कुड़का में फंसा देखकर पार्क प्रशासन को खबर कर दी। सूचना के बावजूद पार्क प्रशासन और डब्ल्यूटीआई की टीम को तेंदुए को आजाद कराने में दोपहर डेढ बजे तक का समय लग गया।
जुलाई महीने में दक्षिण खीरी वन प्रभाग और उससे सटे किशनपुर इलाके में हर साल शिकारियों की सक्रियता बढ जाती है। 30 जुलाई की रात शिकारियों ने किशनपुर रेंज आफिस से महज 2 किमी. दूर गन्ने के खेत को चुना। रात में शिकारियों ने गन्ने के खेत में लोहे का कुडका लगा दिया। अलसुबह करीब पांच बजे गन्ने के खेत से तेंदुआ गुजरा और कुडके में उसका अगला पैर फंस गया। बताते हैं कि कुडके में फंसने के बाद तेंदुआ छटपटाता रहा, लेकिन पार्क के अफसर लम्बी तानकर सोए रहे।
नौ घंटे तक तड़पता रहा तेंदुआ
जंगल की आजाद वातावरण में घूमने वाला तेंदुआ नौ घंटे तक कुडके की कैद में रहा। ग्रामीणों ने जब उसे देखा तो सुबह के आठ बज चुके थे। कुछ देर बाद पहुंचे पार्क अफसरो और डब्ल्यूटीआई के विशेषज्ञों को उसे ट्रैंक्युलाइज करने में दोपहर के डेढ बज गए। तब तक उस असहनीय पीड़ा को झेलता रहा वह जीव!
खून से लथपथ था तेंदुआ
कु्ड़के में नौ घंटे फंसे रहने के कारण तेंदुए का पैर खून से बुरी तरह लथपथ हो गया था। पार्क अफसरों ने जब उसे आजाद कराया तो वह ठीक से चल भी नही पा रहा था। किसी तरह उसे पिजडे में कैद कर किशनपुर के रेस्ट हाउस में लाया गया। दुधवा के अफसरों का कहना है कि घाव पूरी तरह ठीक होने पर उसे फिर से किशनपुर के जंगलों में छोड दिया जाएगा।
शिकारियों ने खोली सुरक्षा की पोल
जब भी कभी सुरक्षा इंतजामों की बात आती है, तो दुधवा के अफसर चौकन्ने हो जाते हैं। दावे बड़े-बड़े किए जाते हैं। लेकिन 30 जुलाई की रात शिकारियों ने जिस तरह सुरक्षा इंतजामों को धता बताकर सुरक्षा में सेंध लगाई, उससे सहज ही वन्यजीवों और जंगलों के महफूज होने का अंदाजा लगाया जा सकता है। अभी छह-सात महीने पहले की ही बात है, शिकारियों ने पार्क से सटे उत्तर खीरी के परसपुर जंगल में बिजली के तारों से करंट देकर एक हष्ट-पुष्ट बाघ को मौत के घट उतार दिया था।
अफसर हो गए हैं गैर जिम्मेदार
खीरी जिले का जंगल महकमा हो या दुधवा टाइगर रिजर्व वन्यजीवों की सुरक्षा को लेकर अफसर गैर जिम्मेदार हो गए हैं। पिछले तीन सालों में एक बाघ और एक शावक परसपुर जंगल में, एक तेंदुआ दुधवा पार्क के सोठियाना रेंज में, एक तेंदुआ धौरहरा रेंज में मौत के गाल में समा चुके हैं। इसी तरह मैलानी रेंज के बांकेगंज नहर में एक बाघ का शव बरामद हो चुका है। वन्यजीवों की बडी संख्या में मौत अफसरों की गैर जिम्मेदारी की ही कहानी कह रहा है। ( Dudhwa is a heaven for poachers)
(गंगेश उपाध्याय* वाइल्ड लाइफ़ जर्नलिस्ट के तौर पर पिछले कई वर्षों से हिन्दुस्तान अखबार में लेखन, लखीमपुर खीरी में निवास, वन्य जीवन के महत्वपूर्ण मसलों पर तीक्ष्ण युवा तेवर! इनसे gangeshmedia@gmail.com पर संपर्क कर सकते हैं)
