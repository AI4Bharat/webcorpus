बेरोजगारों के लिए खुशखबरी, जुलाई- दिसंबर के बीच बड़ी कंपनियां निकालेगी Vacancy
By प्रभासाक्षी न्यूज नेटवर्क | Publish Date: Jul 24 2019  5:21PM
शेयर करें:   
Image Source: Google
कंपनियां इस वर्ष में अगले छह माह के दौरान नये कर्मचारियों की भर्ती करने को लेकर काफी उत्साहित हैं। इसमें ज्यादातर भर्ती तीन से पांच साल का अनुभव रखने वाले लोंगों के दायरे में होगी। बुधवार को जारी एक रिपोर्ट में यह जानकारी दी गई है।
नयी दिल्ली। कंपनियां इस वर्ष में अगले छह माह के दौरान नये कर्मचारियों की भर्ती करने को लेकर काफी उत्साहित हैं। इसमें ज्यादातर भर्ती तीन से पांच साल का अनुभव रखने वाले लोंगों के दायरे में होगी। बुधवार को जारी एक रिपोर्ट में यह जानकारी दी गई है। रोजगार क्षेत्र की प्रमुख साइट नौकरी डॉट कॉम के हर छमाही होने वाले सर्वेक्षण के मुताबिक जिन लोगों से बात की गई उनमें से 78 प्रतिशत ने उम्मीद जताई कि अगले छह माह के दौरान नियुक्ति गतिविधियों का परिदृश्य बेहतर रहेगा। एक साल पहले इसी छमाही में 70 प्रतिशत ने ऐसी उम्मीद जताई थी।यह सर्वेक्षण जुलाई से दिसंबर 2019 की अवधि के लिये किया गया। 
इसे भी पढ़ें: कंपनियों के तिमाही परिणामों से तय होगी शेयर बाजार की दिशा, रह सकता है उतार-चढ़ाव
हालांकि, इसमें रोजगार सृजन को लेकर सकारात्मक संकेत मिलता है लेकिन नियोक्ताओं को बेहतर प्रतिभा को पाने को लेकर अभी भी कुछ चिंता है।सर्वेक्षण में भाग लेने वाले 41 प्रतिशत नियोक्ताओं का मानना है कि अगले छह माह के दौरान प्रतिभाओं की कमी सामने आ सकती है। इससे पहले 50 प्रतिशत ने ऐसी कमी होने की बात कही थी। सर्वेक्षण रिपोर्ट में जवाब देने वाले नियोक्ताओं में से 16 प्रतिशत ने कहा कि अगले छह माह के दौरान होने वाली नियुक्तियां नौकरी छोड़ने वालों के स्थान पर हीं होगी जबकि पांच प्रतिशत ने संकेत दिया कि आगामी छह माह में कोई नई नियुक्ति नहीं होगी।सर्वेक्षण में एक प्रतिशत ऐसे भी नियोक्ता सामने आये जिन्होंने कहा कि नई नौकरियों पैदा होने के बजाय नौकरियां कम होंगी। 
इसे भी पढ़ें: शेयर बाजार की गिरावट से निवेशकों ने दो दिन में गंवाये 3.79 लाख करोड़ रुपये
सर्वेक्षण के मुताबिक सूचना प्रौद्योगिकी, बैंकिंग, वित्तीय सेवायें और बीमा तथा बीपीओ क्षेत्र में सबसे ज्यादा नौकरियों के अवसर पैदा होंगे। जितनी भी नई नौकरियां सृजित होंगी उनमें से 80- 85 प्रतिशत इन्हीं क्षेत्रों में होंगी। जहां तक अनुभव और बेहतर प्रतिभाओं की बात है। ज्यादातर नियोक्ताओं का मानना है कि ज्यादातर नियुक्तियां तीन से पांच साल का अनुभव रखने वालों की होंगी। इसके बाद एक से तीन साल का अनुभव रखने वालों की नियुक्ति की उम्मीद है। 
