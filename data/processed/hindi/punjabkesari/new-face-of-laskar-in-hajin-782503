हाजिन में आतंक का नया चेहरा बन रहा है लश्कर
Edited By Monika Jamwal,
Updated: 09 Apr, 2018 11:22 AM
09 Apr, 2018 11:22 AM
Google plus
घाटी विशेषकर उतर कश्मीर में लश्कर-ए-तोयबा फिर से अपनी जमीन मजबूत कर रहा है।
श्रीनगर : घाटी विशेषकर उतर कश्मीर में लश्कर-ए-तोयबा फिर से अपनी जमीन मजबूत कर रहा है। उतर कश्मीर में बांडीपुरा जिला के हाजिन इलाके में हुई घटना के बाद यह माना जाने लगा है कि लोगों के बीच आतंक पैदा करने के लिए लश्कर अब हत्या के नए-नए तरीके ईजाद कर दहशत पैदा करने की कोशिश कर रहा है।
 इस्लामिक स्टेट की तर्ज पर हत्याओं को अंजाम देने वाले लश्कर के कुछ कट्टर आतंकियों के नाम सामने आये है। इनमें अबू मुस्लिम, अहमद हुबाइब, खालिद, अबू हमजा और हैदर प्रमुख है। ये सभी सीमा पार से प्रशिक्षित प्राप्त करने वाले लश्कर के कमांडर है।
क्रूरता की कर रहा हदें पार
नए लश्कर समूह को कश्मीर के हजिन में उनकी क्रूरता के बाद पहचाना गया है। घरों पर हमला करने, महिलाओं सहित बच्चों को चमड़े की बेल्टों से पीटने, बंधकों की हत्या कर मांस को कूड़ेदान में फेंक देना उनकी कार्यप्रणाली में शामिल हैं। ये अत्याधुनिक राइफलों और तलवारों से लैस होते है। ये परिवार के पुरुष सदस्यों का अपहरण करते हैं और अपहरण के पहले परिवार की महिलाओं की जम कर पिटाई करते हैं। बंदूकों के अलावा, इनका समूह मांस काटने वाले गड़ासे, तलवार और अन्य हथियारों से लैस होकर हमला करता है। 
एक हफ्ते में दो हत्याएं
पिछले एक हफ्ते में उन्होंने दो युवाओं को मार दिया है, जिनमे से एक को बेरहमी से सिर काट कर मार दिया गया था और उसके धड़ को बगीचों में फेंक दिया गया था। उन्होंने उसी घर की दो महिलाओं निलोफर और रफीका पर तलवारों से हमला कर उन्हें बुरी तरह घायल कर दिया था। सेना के इंटेलिजेंस इनपुट के अनुसार हाजिन में घटनाओं को अंजाम देने से पहले उत्तरी कश्मीर के कुपवाड़ा और बारामूला जिलों में सभी पांच विदेशी आतंकवादी सक्रिय थे। 
सूत्रों ने बताया कि हुबईब, हैदर और अबू हमजा बांडीपुरा में हजिन के पास ही कहीं रहते हंै। अबु मुस्लिम और खालिद पहले बारामूला जिले में सक्रिय थे। सूत्रों ने बताया कि स्थानीय आतंकवादी मोहम्मद सलीम पर्रे हजिन में इन सीमा पार आतंकियों के लिए संपर्क के रूप में काम कर रहा है।
 
हाजिन में घट रहा आतंकी समर्थन
वैसे आतंकवादियों के लिए समर्थन हजिन क्षेत्र में घट रहा है, जिससे उनके कैडरों में निराशा है। इसीलिए वो वे लोगों को आतंकित कर रहे हैं। यह संकेत है कि आतंकवादियों को पता नहीं है कि जमीन पर उनके बारे में लोगों की क्या राय है।
यह हैं आतंकियों के आंकड़े
विभिन्न स्रोतों से संकलित आंकड़ों से पता चलता है कि कश्मीर में लगभग 250 आतंकवादियों का संचालन है। इनमें से 110 विदेशी और 140 अन्य स्थानीय हैं। पिछले साल सुरक्षा बलों ने 208 आतंकवादियों को मार दिया और इस साल अब तक 45 आतंकवादी मारे गए हैं। आंकड़े बताते हैं कि 126 कश्मीरी युवा 2017 में घाटी में आतंकवादी संगठनों में शामिल हुए, जो पिछले तीन सालों में सबसे ज्यादा है। पिछले तीन सालों में लगभग 280 युवा आतंकवाद में शामिल हुए हैं। इनमें से 2015 में 66 युवक आतंकवाद में शामिल हुए जबकि 2016 में 88 और 2017 में 126 युवक आतंकवाद की तरफ  अग्रसर हुए।
 
