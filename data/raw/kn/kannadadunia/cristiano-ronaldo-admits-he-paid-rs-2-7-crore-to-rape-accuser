ಅತ್ಯಾಚಾರ ಆರೋಪ ಮಾಡಿದವಳನ್ನು ಸುಮ್ಮನಾಗಿಸಲು ರೊನಾಲ್ಡೋ ಕೊಟ್ಟಿದ್ದಾರೆ ಇಷ್ಟು ಹಣ…!
  21-08-2019 5:47PM IST    /     No Comments    /     Posted In: Latest News , Sports
ಸಮಾಜದಲ್ಲಿ ಎಲ್ಲಾ ಕ್ಷೇತ್ರಗಳಲ್ಲಿ ಗಣ್ಯರು ಎನಿಸಿಕೊಂಡವರು ಯಾವುದೇ ಕಳಂಕವನ್ನು ತಮ್ಮ ಒಡಲಲ್ಲಿ ಹಾಕಿಕೊಂಡು ಸುತ್ತಾಡುವುದಿಲ್ಲ. ಏಕೆಂದರೆ, ಕಳಂಕ ಅಥವಾ ಆರೋಪಗಳು ತಮ್ಮ ಖ್ಯಾತಿಯ ಇಮೇಜಿಗೆ ಧಕ್ಕೆ ಬರುತ್ತದೆ. ಈ ಕಾರಣದಿಂದಲೇ ಆರೋಪ ಮಾಡಿದವರ ಕೈಕಾಲು ಮುಗಿದಾದರೂ ಅದರಿಂದ ಹೊರ ಬರಲು ಪ್ರಯತ್ನಿಸುತ್ತಾರೆ.
ಇಂತಹ ಪ್ರಕರಣಕ್ಕೆ ಸಾಕ್ಷಿಯಾಗಿ ನಿಂತಿದ್ದಾರೆ ವಿಶ್ವ ಕಂಡು ಶ್ರೇಷ್ಠ ಫುಟ್ಬಾಲ್ ಪಟು ಕ್ರಿಸ್ಟಿಯಾನೋ ರೊನಾಲ್ಡೊ. ಲೈಂಗಿಕ ದೌರ್ಜನ್ಯ ಮಾಡಿದ ಆರೋಪಕ್ಕೆ ಸಿಲುಕಿ ಜಾಗತಿಕ ಮಟ್ಟದಲ್ಲಿ ಸುದ್ದಿಯಾಗಿದ್ದ ರೊನಾಲ್ಡೊ ವಿವಾದ ಸುಳಿಯಲ್ಲಿ ಸಿಲುಕಿದ್ದರು. ಕಳಂಕದಿಂದ ಹೊರ ಬರಬೇಕೆಂದು ರೊನಾಲ್ಡೊ ಲೈಂಗಿಕ ದೌರ್ಜನ್ಯ ನಡೆದಿದೆ ಎಂದು ಆರೋಪ ಮಾಡಿದ್ದವಳಿಗೆ 2.7 ಕೋಟಿ ರೂಪಾಯಿಗಳನ್ನು ನೀಡಿದ್ದರಂತೆ.
ಇದುವರೆಗೂ ಗೌಪ್ಯವಾಗಿದ್ದ ಈ ಸತ್ಯವನ್ನು ರೊನಾಲ್ಡೊ ಪರ ವಕೀಲರು ನ್ಯಾಯಾಲಯದಲ್ಲಿ ಬಹಿರಂಗಪಡಿಸಿದ್ದಾರೆ. ತಮ್ಮ ವಿರುದ್ಧ ಲೈಂಗಿಕ ದೌರ್ಜನ್ಯ ಆರೋಪ ಮಾಡಿದ್ದ ಮಹಿಳೆ ಕ್ಯಾಥ್ರಿನ್ ಮಯೊರ್ಗಾಗೆ ರೊನಾಲ್ಡೊ 2010 ರಲ್ಲಿ 2.7 ಕೋಟಿ ರೂಪಾಯಿ (ಯುಎಸ್ ಡಿ 3,75,000)ಗಳನ್ನು ನೀಡಿ, ಇನ್ನು ಮುಂದೆ ಈ ವಿಚಾರವಾಗಿ ಎಲ್ಲಿಯೂ ಹೇಳಿಕೆ ನೀಡಬಾರದು. ಈ ವಿಚಾರವನ್ನು ಇಲ್ಲಿಗೇ ಮುಗಿಸಿ ಇತ್ಯರ್ಥ ಮಾಡಿಕೊಳ್ಳುವ ಒಪ್ಪಂದಕ್ಕೂ ಬರಲಾಗಿತ್ತು ಎಂದು ವಕೀಲರು ತಿಳಿಸಿದ್ದಾರೆ.
ಒಪ್ಪಂದವನ್ನು ಮುರಿದ ಕ್ಯಾಥ್ರಿನ್, 2018 ರಲ್ಲಿ ಮತ್ತೊಮ್ಮೆ ಆರೋಪ ಮಾಡಿದ್ದಳು. 2010 ರ ಸಮಯದಲ್ಲಿ ನನಗೆ ಪ್ರಕರಣದ ಸಂಬಂಧ ಧ್ವನಿ ಎತ್ತಲು ಸಾಧ್ಯವಾಗಿರಲಿಲ್ಲ. ಈಗ ʼಮೀ ಟೂʼ ಆಂದೋಲನದ ಪ್ರೇರಣೆಯಿಂದ ಪ್ರಕರಣವನ್ನು ಮತ್ತೆ ಪ್ರಸ್ತಾಪಿಸಿದ್ದೇನೆ ಎಂದು ಆಕೆ ಸಂದರ್ಶನವೊಂದರಲ್ಲಿ ಹೇಳಿಕೊಂಡಿದ್ದಾಳೆ.
