ಸಣ್ಣ ರೈತರು, ಕೃಷಿ ಕಾರ್ಮಿಕರಿಗೆ ಇಲ್ಲಿದೆ ಶುಭ ಸುದ್ದಿ
  20-08-2019 6:45AM IST    /     No Comments    /     Posted In: Karnataka , Latest News
ಶಿವಮೊಗ್ಗ: ಭೂರಹಿತ ಕೃಷಿ ಕಾರ್ಮಿಕರು, ದುರ್ಬಲ ವರ್ಗದ ಜನರು ಮತ್ತು ಸಣ್ಣ ರೈತರು ಅಧಿಕ ಬಡ್ಡಿಗೆ ಸಾಲ ಪಡೆದು ಕಾನೂನುಬಾಹಿರ ಕ್ರಮಗಳಿಂದ ಶೋಷಣೆಗೆ ಒಳಗಾಗುವುದನ್ನು ತಪ್ಪಿಸಲು ರಾಜ್ಯ ಸರ್ಕಾರ ಪರಿಹಾರ ವಿಧೇಯಕ 2018 ಅನ್ನು ಜುಲೈ 23 ರಿಂದ ಜಾರಿಗೆ ತಂದಿದೆ.
ವಿಧೇಯಕ ಜಾರಿಯಾದ ದಿನದಿಂದ ಯಾವುದೇ ಭೂಮಿಯನ್ನು ಹೊಂದಿರದ, ಜಮೀನಿನಲ್ಲಿ ದುಡಿಮೆಯ ಜೀವನ ಆಧಾರವಾಗಿಸಿಕೊಂಡು ಇರುವ ವ್ಯಕ್ತಿಗಳು, ಕೃಷಿಯಿಂದಲೇ ಬೇರೆ ಮೂಲಗಳಿಂದ 1.20 ಲಕ್ಷ ರೂ. ಆದಾಯ ಇರುವ ರೈತರು ಈ ವಿಧೇಯಕದ ಅಡಿ ಬರುತ್ತಾರೆ.
ಋಣಮುಕ್ತ ವಿಧೇಯಕದ ಪ್ರಯೋಜನ ಪಡೆಯಲು ರೈತರು ಸಾಲ ಬಾಕಿ ಹಾಗೂ ಗಿರವಿ ಅಥವಾ ಅಡಮಾನ ಮಾಡಿದ ಸೂಕ್ತ ದಾಖಲೆ, ಜಾಮೀನುದಾರನ ದಾಖಲೆ ಹೊಂದಿರಬೇಕು. ಈ ಕಾಯ್ದೆ ಜಾರಿಗೆ ಬಂದ 90 ದಿನಗಳ ಒಳಗೆ ಋಣಪರಿಹಾರ ಅಧಿಕಾರಿಗೆ ಅರ್ಜಿ ಸಲ್ಲಿಸಬೇಕು.
ಋಣ ಪರಿಹಾರದ ವಿಚಾರದಲ್ಲಿ ಕಾನೂನು ವೃತ್ತಿಪರರ ಪ್ರವೇಶಕ್ಕೆ ಅವಕಾಶ ಇರುವುದಿಲ್ಲ. ಖಾಸಗಿ ಲೇವಾದೇವಿ ಮತ್ತು ಗಿರವಿದಾರರಿಗೆ ಋಣಮುಕ್ತ ಅಧಿಕಾರಿ ಪರಿಹಾರ ಒದಗಿಸುವಂತೆ ಆದೇಶ ನೀಡಬಹುದಾಗಿದ್ದು, ಪರಿಹಾರ ನೀಡುವಲ್ಲಿ ವಿಫಲವಾದಲ್ಲಿ ಒಂದು ವರ್ಷ ಜೈಲು ಹಾಗೂ ಒಂದು ಲಕ್ಷ ರೂ. ದಂಡ ವಿಧಿಸಲು ಅವಕಾಶವಿರುತ್ತದೆ.
ಕಾಯ್ದೆಯ ಅಡಿ ಸ್ವೀಕೃತವಾದ ಅರ್ಜಿಗಳನ್ನು ಒಂದು ವರ್ಷದ ಅವಧಿಯೊಳಗೆ ವಿಚಾರಣೆ ನಡೆಸಿ ಆದೇಶ ನೀಡತಕ್ಕದ್ದು. ಇದರಿಂದ ವ್ಯಕ್ತಿ ಪುನರ್ ಪರಿಶೀಲನೆಗೆ ಜಿಲ್ಲೆಯ ಜಿಲ್ಲಾಧಿಕಾರಿಗಳಿಗೆ 30 ದಿನಗಳ ಒಳಗೆ ಅರ್ಜಿ ಸಲ್ಲಿಸಲು ಸಹಾಯವಾಗುತ್ತದೆ. ನೊಂದಾಯಿತ ಸಂಸ್ಥೆಗಳಾದ ಭಾರತೀಯ ಜೀವ ವಿಮಾ ನಿಗಮ, ಚಿಟ್ ಫಂಡ್ ಕಂಪನಿಗಳು, ಸಹಕಾರ ಸಂಘಗಳು, ನೊಂದಾಯಿತ ಬ್ಯಾಂಕೇತರ ಸಂಸ್ಥೆಗಳು ಈ ಕಾಯ್ದೆಯಡಿ ಬರುವುದಿಲ್ಲ.
ಈ ಕಾಯ್ದೆ ಜಾರಿಯಾದ ದಿನದಿಂದ ನೀಡಿದ್ದ ಸಾಲ ಮರುಪಾವತಿ ಆಗಿದೆ ಎಂದು ಭಾವಿಸತಕ್ಕದ್ದು. ಹೆಚ್ಚಿನ ಮಾಹಿತಿಗೆ ಸಹಕಾರ ಸಂಘಗಳ ನಿಬಂಧಕರು, ಉಪವಿಭಾಗಾಧಿಕಾರಿಗಳ ಕಚೇರಿಯನ್ನು ಸಂಪರ್ಕಿಸಬಹುದಾಗಿದೆ ಎಂದು ಹೇಳಲಾಗಿದೆ.
