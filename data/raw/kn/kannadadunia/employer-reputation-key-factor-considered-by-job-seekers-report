ʼಉದ್ಯೋಗಾಕಾಂಕ್ಷಿʼಗಳ ಕುರಿತು ಬಹಿರಂಗವಾಗಿದೆ ಇಂಟ್ರಸ್ಟಿಂಗ್‌ ಮಾಹಿತಿ
  22-08-2019 12:22PM IST    /     No Comments    /     Posted In: Business , Latest News
ಸಾಮಾನ್ಯವಾಗಿ ತಮ್ಮ ಸಂಸ್ಥೆಗಳಿಗೆ ಉದ್ಯೋಗಿಗಳನ್ನು ನೇಮಕ ಮಾಡಿಕೊಳ್ಳುವಾಗ ಉದ್ಯೋಗದಾತರು ಅಭ್ಯರ್ಥಿಗಳ ಪೂರ್ವಾಪರವನ್ನು ಅವಲೋಕಿಸುತ್ತಾರೆ.
ಆದರೆ, ಈಗಿನ ಟ್ರೆಂಡ್ ಏನೆಂದರೆ, ಉದ್ಯೋಗ ಪಡೆದುಕೊಳ್ಳಲು ಬರುವವರು ಉದ್ಯೋಗದಾತರ ಖ್ಯಾತಿ, ಗೌರವ, ಮಾನ್ಯತೆ ಹೇಗಿದೆ ಎಂಬ ಅಂಶಗಳನ್ನು ಪರಿಗಣಿಸಿದ ನಂತರವೇ ಉದ್ಯೋಗಕ್ಕೆ ಸೇರಲು ಗ್ರೀನ್ ಸಿಗ್ನಲ್ ಕೊಡುತ್ತಿದ್ದಾರಂತೆ.
ಬಹುತೇಕ ಮಂದಿ ಉದ್ಯೋಗ ಹುಡುಕುವವರು ಆನ್ ಲೈನ್ ನಲ್ಲಿ ಉದ್ಯೋಗದಾತರ ಪ್ರೊಫೈಲ್ ಗಳನ್ನು ಪರೀಕ್ಷಿಸುತ್ತಿದ್ದಾರೆ. ಉದ್ಯೋಗದಾತರ ಪ್ರಾಮಾಣಿಕತೆ ಎಷ್ಟಿದೆ ಎಂಬುದನ್ನು ಅವಲೋಕಿಸುವ ಅಭ್ಯರ್ಥಿಗಳು, ಆ ಕಂಪನಿಯ ಬ್ರ್ಯಾಂಡಿಂಗ್ ಹೇಗಿದೆ ಎಂಬುದನ್ನೂ ಗಮನಿಸುತ್ತಾರೆ ಎಂದು ಜಾಗತಿಕ ಉದ್ಯೋಗ ಮಾಹಿತಿಯ ವೆಬ್ ಸೈಟ್ ಆಗಿರುವ ಇಂಡೀಡ್ ನಡೆಸಿರುವ ಅಧ್ಯಯನ ವರದಿ ಹೇಳಿದೆ.
ಈ ವರದಿ ಪ್ರಕಾರ ಭಾರತದಲ್ಲಿ ಶೇ.97 ರಷ್ಟು ಉದ್ಯೋಗ ಹುಡುಕುವವರು ಹೊಸ ಉದ್ಯೋಗಕ್ಕೆ ಅವಕಾಶ ಕಲ್ಪಿಸುವ ಉದ್ಯೋಗದಾತರ ಮಾನ್ಯತೆ ಹೇಗಿದೆ ಎಂಬುದನ್ನು ನೋಡುತ್ತಾರೆ. ಇನ್ನು ಉದ್ಯೋಗದಾತರ ಖ್ಯಾತಿಯ ಅಥವಾ ಜನಪ್ರಿಯತೆ ಬಗ್ಗೆ ಮಾಹಿತಿ ನೀಡದಿರುವ ಕಂಪನಿಗೆ ಸೇರಿಕೊಳ್ಳುವುದರಲ್ಲಿ ನಂಬಿಕೆ ಇಲ್ಲ ಎಂದು ಶೇ.67 ರಷ್ಟು ಮಂದಿ ಅಭ್ಯರ್ಥಿಗಳು ಹೇಳಿಕೊಂಡಿದ್ದಾರೆ.
ಒಂದು ಕಂಪನಿಗೆ ಸೇರಿದರೆ ತಮಗೆ ವೃತ್ತಿ ಪ್ರಗತಿ ಆಗಲಿದೆಯೇ ಎಂಬುದನ್ನು ಶೇ.59 ರಷ್ಟು ಜನರು ಪರಿಶೀಲಿಸಿದರೆ, ಉದ್ಯೋಗ ಸ್ಥಿರತೆ ಬಗ್ಗೆ ಚಿಂತಿಸುವವರು ಶೇ.49, ವೇತನದ ಬಗ್ಗೆ ಆದ್ಯತೆ ನೀಡುವವರು ಶೇ.49 ರಷ್ಟು ಮಂದಿ ಇದ್ದಾರೆ. ಅದೇ ರೀತಿ, ಕಂಪನಿ ನೀಡುವ ಪ್ರಯೋಜನಗಳು, ಭತ್ಯೆಗಳ ಬಗ್ಗೆ ಶೇ.46 ರಷ್ಟು ಜನರು ಆಲೋಚನೆ ಮಾಡುತ್ತಾರೆ.
