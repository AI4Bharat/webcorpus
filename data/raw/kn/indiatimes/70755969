jalalur people in the vicinity
ನೆರೆಗೆ ಮಿಡಿದ ಬರಪೀಡಿತ ಜಗಳೂರು ಜನ!
ಬರ ಪೀಡಿತ ಪ್ರದೇಶ ಪಟ್ಟ ಅಂಟಿಸಿಕೊಂಡಿರುವ ಜಗಳೂರು ಹಿಂದುಳಿದ ತಾಲೂಕು ಎಂದೇ ಖ್ಯಾತಿ ಪಡೆದಿದೆ. ಆದರೆ, ಇಲ್ಲಿನ ಜನರು ನೋವು, ಕಷ್ಟದಲ್ಲಿದ್ದವರಿಗೆ ಸ್ಪಂದಿಸುವ ಗುಣವಂತರು. ಈಗ ಇಲ್ಲಿನ ಜನ ತಮ್ಮ ಬರವನ್ನೇ ಮರೆತು ಉತ್ತರ ಕರ್ನಾಟಕದ ನೆರೆ ಸಂತ್ರಸ್ತರಿಗೆ ಕೈಚಾಚಿ ದಾನ ಮಾಡಿದ್ದಾರೆ.
ವಿಜಯ ಕರ್ನಾಟಕ | Updated:
Aug 21, 2019, 05:00AM IST
ಎಚ್‌.ಆರ್‌. ಬಸವರಾಜ್‌ ಜಗಳೂರು
ಬರ ಪೀಡಿತ ಪ್ರದೇಶ ಪಟ್ಟ ಅಂಟಿಸಿಕೊಂಡಿರುವ ಜಗಳೂರು ಹಿಂದುಳಿದ ತಾಲೂಕು ಎಂದೇ ಖ್ಯಾತಿ ಪಡೆದಿದೆ. ಆದರೆ, ಇಲ್ಲಿನ ಜನರು ನೋವು, ಕಷ್ಟದಲ್ಲಿದ್ದವರಿಗೆ ಸ್ಪಂದಿಸುವ ಗುಣವಂತರು. ಈಗ ಇಲ್ಲಿನ ಜನ ತಮ್ಮ ಬರವನ್ನೇ ಮರೆತು ಉತ್ತರ ಕರ್ನಾಟಕದ ನೆರೆ ಸಂತ್ರಸ್ತರಿಗೆ ಕೈಚಾಚಿ ದಾನ ಮಾಡಿದ್ದಾರೆ.
ಈ ಭಾಗದ ಜನರು ಲಕ್ಷಾಂತರ ಮೌಲ್ಯದ ದವಸ, ಧಾನ್ಯ, ನಗದು, ಬಟ್ಟೆ, ನಿತ್ಯ ಬಳಕೆ ಸಾಮಗ್ರಿ ನೀಡಿದ್ದಾರೆ. ಜವಳಿ ಅಂಗಡಿಗಳು ಲಕ್ಷಾಂತರ ಮೌಲ್ಯದ ಬಟ್ಟೆಗಳು, ರೈತ ಸಂಘ 40 ಕ್ವಿಂಟಾಲ್‌ ಅಕ್ಕಿಹೀಗೆ ತಮಗೆ ಕೈಲಾದಷ್ಟು ಸಾಮಗ್ರಿ, ದವಸ ಧಾನ್ಯಗಳನ್ನು ಸಂತ್ರಸ್ತರಿಗೆ ನೀಡಿದ್ದಾರೆ. ಬರಪೀಡಿತ ತಾಲೂಕಿನಲ್ಲಿ ದಾಖಲೆ ಪ್ರಮಾಣದಲ್ಲಿ ದಾಸ್ತಾನು ಹರಿದು ಬಂದಿದೆ.
ಹೆಬ್ಬಟ್ಟು ಒತ್ತಿ ಅಕ್ಕಿ ದಾನ:
ಇಡೀ ಊರಿನ ಬಡ ಜನತೆ ತಮ್ಮ ಹೆಬ್ಬಟ್ಟು ಒತ್ತಿ ತಿಂಗಳ ಪಡಿತರ ಅಕ್ಕಿ ದಾನ ಮಾಡಿದ್ದಾರೆ. ತಾಲೂಕಿನ ಕಮಂಡಲಗೊಂದಿ ಗ್ರಾಮದ ನ್ಯಾಯಬೆಲೆ ಅಂಗಡಿಗೆ ಪೂರೈಕೆಯಾಗುವ ಪೂರ್ಣ ಪ್ರಮಾಣದ 18 ಕ್ವಿಂಟಾಲ್‌ ಪಡಿತರವನ್ನು ಗ್ರಾಮದ ಪಡಿತರ ಚೀಟಿದಾರರು ಒಂದು ಕಾಳು ಅಕ್ಕಿಯನ್ನು ಮನೆಗೆ ತೆಗೆದುಕೊಂಡು ಹೋಗದೆ, ಹೆಬ್ಬಟ್ಟು ಗುರುತು ಮಾತ್ರ ನೀಡಿ ಪೂರ್ಣ ಪ್ರಮಾಣದ ಅಕ್ಕಿಯನ್ನು ನೆರೆ ಸಂತ್ರಸ್ತರಿಗೆ ಕಳಿಸುವಂತೆ ತಹಸೀಲ್ದಾರ್‌ ಕಚೇರಿಗೆ ಸಲ್ಲಿಸಿ ಮಾನವೀಯತೆ ಮೆರೆದಿದ್ದಾರೆ.
ನೂರಾರು ಚೀಲ ಅಕ್ಕಿ:
ಪಟ್ಟಣ ಸೇರಿದಂತೆ ತಾಲೂಕಿನ ಹಳ್ಳಿ ಹಳ್ಳಿಗಳಿಂದ ಲೋಡುಗಟ್ಟಲೇ ದವಸ, ಧಾನ್ಯ ಸೇರಿದಂತೆ ಅಕ್ಕಿ, ಬೇಳೆ, ರಾಗಿ, ಅಡುಗೆ ಎಣ್ಣೆ, ಸೋಪು, ಸೋಪಿನ ಪುಡಿ, ಪೇಸ್ಟ್‌, ಬೆಂಕಿ ಪೊಟ್ಟಣ, ಶರ್ಟ್‌, ಪ್ಯಾಂಟ್‌, ಟೀಶರ್ಟ್‌ ಶ್ವೆಟರ್‌, ಬೆಡ್‌ ಶೀಟ್‌, ಲುಂಗಿ- ಟವೆಲ್‌, ಮಕ್ಕಳ ಉಡುಪು, ಮೆಡಿಷನ್‌, ಹೆಸರು, ತೊಗರಿ ಬೇಳೆ, ಹಾಲಿನ ಪುಡಿ, ಬಿಸ್ಕೇತ್‌, ತಟ್ಟೆ ಚೆಂಬು ಸೇರಿ ಹಲವು ರೀತಿಯ ಸಾಮಾಗ್ರಿಗಳು ಸಂಗ್ರಹ ಆಗಿರುವುದನ್ನು ಪೊಟ್ಟಣ ಕಟ್ಟಿ ಪ್ಯಾಕ್‌ ಮಾಡುವ ಕಾರ್ಯವನ್ನು ಕರ್ನಾಟಕ ರಕ್ಷ ಣಾ ವೇದಿಕೆ ಮಹಿಳಾ ಪದಾಧಿಕಾರಿಗಳು ಮಾಡುತ್ತಿದ್ದಾರೆ.
ರೈತ ಸಂಘ 40 ಕ್ವಿಂ. ಅಕ್ಕಿ ದೇಣಿಗೆ:
ಹುಚ್ಚಂಗಿಪುರ ರೇವಣಸಿದ್ದಪ್ಪ ರೈತ ಸಂಘದಿಂದ 40 ಕ್ವಿಂಟಾಲ್‌, ಮುಸ್ಟೂರು ಗ್ರಾಮದಿಂದ ಶ್ರೀಗಳ ನೇತೃತ್ವದಲ್ಲಿ ಸಂಗ್ರಹವಾದ 25 ಕ್ವಿಂಟಾಲ್‌, ಸಮಾಜ ಕಲ್ಯಾಣ ಇಲಾಖೆಯಿಂದ 4 ಕ್ವಿಂಟಾಲ್‌ ಅಕ್ಕಿ, 60 ಬೆಡ್‌ ಶೀಟ್‌, 100 ಟವೆಲ್‌, ಆರೋಗ್ಯ ಇಲಾಖೆಯಿಂದ ಮೆಡಿಷಿನ್‌, ಲಕ್ಕಂಪುರದಿಂದ 3 ಚೀಲ ಅಕ್ಕಿ, 20 ಕೆಜಿ ರಾಗಿ, 8 ಸೀರೆ, 8ಟೀ ಶರ್ಟ್‌, 8 ಬೆಡ್‌ ಶೀಟ್‌, 5 ಪಂಚೆ, 1 ಬಾಕ್ಸ್‌ ಎಣ್ಣೆ, ಎನ್‌ಎಂಸಿ ಹೋಟೆಲ್‌ನಿಂದ 10 ಕೆಜಿ ತೊಗರಿಬೇಳೆ, 10 ಕೆಜಿ ಸಕ್ಕರೆ, 10 ಕೆಜಿ ರವೆ, 50 ಕೆಜಿ ಅಕ್ಕಿ,
ಹೊಸ ಬಟ್ಟೆ ನೆರವು:
ಶ್ರೀ ತಿಪ್ಪೇಸ್ವಾಮಿ ಟೆಕ್ಸ್‌ಟೈಲ್ಸ್‌ನಿಂದ 12 ಜೊತೆ ಅಂಗಿ ಚಡ್ಡಿ, 18 ಟೀಶರ್ಟ್‌, 15 ಫ್ರಾಕ್ಸ್‌, 9 ಭರ್‌ಮೋಡಾ, ಶ್ರೀ ಸಾಯಿ ಟೆಕ್ಸ್‌ಟೈಲ್ಸ್‌ನಿಂದ 20 ಪ್ಯಾಂಟ್ಸ್‌, 20 ಶರ್ಟ್‌, ಶಿವಪ್ರಕಾಶ ಟೆಕ್ಸ್‌ಟೈಲ್ಸ್‌ 500 ಟವೆಲ್‌ ಬಂಡಲ್‌, 6210 ಚಿಕ್ಕ ಮಕ್ಕಳಿಗೆ ಉಲ್ಲಾನ್‌ ಟೋಪಿ ಸೇರಿ ಪುರುಷ ಮತ್ತು ಮಹಿಳೆಯರಿಗೆ ಅವಶ್ಯಕವಾದ ಉಡುಪುಗಳನ್ನು ದೇಣಿಗೆ ನೀಡಿದ್ದಾರೆ.
ಕುಟುಂಬಕ್ಕೆ ಎರಡು ಪೊಟ್ಟಣ
ತಾಲೂಕಿನಿಂದ ಸಂಗ್ರಹವಾದ ದವಸ, ಧಾನ್ಯ ಮತ್ತು ಹೊಸ ಬಟ್ಟೆ ಕುಡಿಯುವ ನೀರಿನ ಬಾಟಲ್‌, ಸೋಪು ಎಣ್ಣೆ ಸೇರಿದಂತೆ ಪ್ರತಿಯೊಂದು ವಸ್ತುಗಳನ್ನು ಪೊಟ್ಟಣ ಕಟ್ಟಿ ಉತ್ತರ ಕರ್ನಾಟಕದ ನೆರೆ ಪೀಡಿತ ಪ್ರದೇಶಗಳಿಗೆ ಆ.21 ರಂದು ತೆರಳಿ ಪ್ರತಿ ಕುಟುಂಬಕ್ಕೆ ಎರಡು ಚೀಲ ಅಕ್ಕಿ ಹಾಗೂ ಎಲ್ಲಾ ವಸ್ತುಗಳ ಒಳಗೊಂಡ ಪೊಟ್ಟಣದ ಎರಡು ಪ್ಯಾಕೇಟ್‌ನ್ನು ಪ್ರತಿ ಕುಟುಂಬಕ್ಕೆ ವಿತರಿಸಲಾಗುವುದು ಎಂದು ರಾಜ್ಯ ಸರಕಾರಿ ನೌಕರರ ಸಂಘದ ತಾಲೂಕು ಅಧ್ಯಕ್ಷ ಅಜ್ಜಪ್ಪ ನಾಡಿಗರ್‌ ತಿಳಿಸಿದರು.
ಪ್ಯಾಕಿಂಗ್‌ ಕಾರ್ಯ
ಪಟ್ಟಣದ ತಾಲೂಕು ಕಚೇರಿಯಲ್ಲಿ ಕಳೆದ ಒಂದು ವಾರದಿಂದ ಪಟ್ಟಣ ಸೇರಿ ಹಳ್ಳಿಗಳಿಂದ ಸಂಗ್ರಹಿಸಿ ನೀಡಲಾದ ಅಗತ್ಯ ವಸ್ತುಗಳನ್ನು ಪೊಟ್ಟಣ ಕಟ್ಟಿ ನೆರೆ ಸಂತ್ರಸ್ತರಿಗೆ ನೀಡಲು ಸಜ್ಜು ಮಾಡಿಕೊಳ್ಳಲಾಗುತ್ತಿದೆ. ಸಂಗ್ರಹಿಸಲಾದ ಅಕ್ಕಿ, ಬೇಳೆ, ಬಟ್ಟೆ ಮತ್ತಿತರೆ ವಸ್ತುಗಳನ್ನು ಪ್ಯಾಕೇಟ್‌ ಮಾಡುವ ಕಾರ್ಯ ನಡೆಯುತ್ತಿದೆ.
ಒಂದೆಡೆ ಬರ, ಒಂದೆಡೆ ನೆರೆ ಈ ಭಾಗದ ಜನರಿಗೆ ಬರ ಕಾಡುತ್ತಿದ್ದರೂ ದಾನ ಧರ್ಮಕ್ಕೇನು ಕೊರತೆ ಇಲ್ಲ. ತಾಲೂಕಿನ ಹಳ್ಳಿ ಹಳ್ಳಿಗಳಿಂದ ಪ್ರತಿ ದಿನ ದೇಣಿಗೆ ರೂಪದಲ್ಲಿ ಸಾಕಷ್ಟು ದವಸ ಧಾನ್ಯ, ಧನ ಸಹಾಯ ಸೇರಿ ಅಗತ್ಯ ವಸ್ತುಗಳನ್ನು ಸಾರ್ವಜನಿಕರು ತಂದು ಕೊಡುತ್ತಿದ್ದಾರೆ. ವಾರಕ್ಕೊಮ್ಮೆ ಉತ್ತರ ಕರ್ನಾಟಕದ ನೆರೆ ಸಂತ್ರಸ್ತರಿಗೆ ಲಾರಿಯಲ್ಲಿ ಪ್ಯಾಕ್‌ ಮಾಡಿ ಕಳಿಸುವ ಕೆಲಸವನ್ನು ಪ್ರಾಮಾಣಿಕವಾಗಿ ಮಾಡಲಾಗುತ್ತಿದೆ.
- ಹುಲ್ಲುಮನಿ ತಿಮ್ಮಣ್ಣ, ತಹಸೀಲ್ದಾರ್‌, ಜಗಳೂರು.
