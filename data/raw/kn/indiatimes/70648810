assault on police constable: student arrested
ಪೊಲೀಸ್‌ ಪೇದೆ ಮೇಲೆ ಹಲ್ಲೆ: ವಿದ್ಯಾರ್ಥಿ ಬಂಧನ
ಹನುಮಂತನಗರ ಠಾಣೆ ಪೇದೆ ಎಸ್‌.ಟಿ.ನವೀನ್‌ ಕುಮಾರ್‌ ಹಲ್ಲೆಗೊಳಗಾದವರು. ಈ ಸಂಬಂಧ ಬನಶಂಕರಿ ಮೊದಲ ಹಂತದ ನಿವಾಸಿ, ಎಂಜಿನಿಯರಿಂಗ್‌ ವಿದ್ಯಾರ್ಥಿ ಅರ್ಜುನ್‌ ಚಂದ್‌ (21) ಎಂಬಾತನನ್ನು ಬಂಧಿಸಿ ನ್ಯಾಯಾಂಗ ಬಂಧನಕ್ಕೆ ಒಪ್ಪಿಸಲಾಗಿದೆ ಎಂದು ಪೊಲೀಸರು ತಿಳಿಸಿದರು.
ವಿಜಯ ಕರ್ನಾಟಕ | Updated:
Aug 13, 2019, 05:00AM IST
ಬೆಂಗಳೂರು: ದಾಂಧಲೆ ಮಾಡುತ್ತಿರುವುದನ್ನು ತಡೆಯಲು ಮುಂದಾದ ಪೊಲೀಸ್‌ ಪೇದೆ ಮೇಲೆ ಹಲ್ಲೆ ಮಾಡಿದ ವಿದ್ಯಾರ್ಥಿಯನ್ನು ಹನುಮಂತ ನಗರ ಪೊಲೀಸರು ಬಂಧಿಸಿದ್ದಾರೆ.
ಹನುಮಂತನಗರ ಠಾಣೆ ಪೇದೆ ಎಸ್‌.ಟಿ.ನವೀನ್‌ ಕುಮಾರ್‌ ಹಲ್ಲೆಗೊಳಗಾದವರು. ಈ ಸಂಬಂಧ ಬನಶಂಕರಿ ಮೊದಲ ಹಂತದ ನಿವಾಸಿ, ಎಂಜಿನಿಯರಿಂಗ್‌ ವಿದ್ಯಾರ್ಥಿ ಅರ್ಜುನ್‌ ಚಂದ್‌ (21) ಎಂಬಾತನನ್ನು ಬಂಧಿಸಿ ನ್ಯಾಯಾಂಗ ಬಂಧನಕ್ಕೆ ಒಪ್ಪಿಸಲಾಗಿದೆ ಎಂದು ಪೊಲೀಸರು ತಿಳಿಸಿದರು.
ಉತ್ತರಾಖಂಡ ಮೂಲದ ಅರ್ಜುನ್‌ ಚಂದ್‌, ನಗರದ ಪ್ರತಿಷ್ಠಿತ ಕಾಲೇಜಿನಲ್ಲಿ ಎಂಜಿನಿಯರಿಂಗ್‌ ಓದುತ್ತಿದ್ದಾನೆ. ತಾಯಿ ಜತೆ ಬನಶಂಕರಿ ಮೊದಲ ಹಂತದಲ್ಲಿರುವ ಮುರಳಿ ಎಂಬುವರ ಮನೆಯಲ್ಲಿ ಬಾಡಿಗೆಗೆ ವಾಸವಿದ್ದಾನೆ. ಸಣ್ಣಪುಟ್ಟ ವಿಚಾರಗಳಿಗೆ ಮನೆ ಮಾಲೀಕರ ಜತೆ ಆಗಾಗ ಜಗಳವಾಡುತ್ತಿದ್ದ. ಶನಿವಾರ (ಆ.10) ಜಗಳ ಮಾಡಿ ಮನೆಯ ಕಿಟಕಿ ಗಾಜು ಒಡೆದು ಹಾಕಿದ್ದ ಕಾರಣ ಠಾಣೆಗೆ ತೆರಳಿದ ಮುರಳಿ ದೂರು ನೀಡಿದ್ದರು. ದೂರು ಬಂದ ಕಾರಣ ಮಾಲೀಕರ ಜೊತೆಗೆ ಪೇದೆ ನವೀನ್‌ ಅವರು ಮನೆ ಬಳಿ ವಿಚಾರಣೆಗೆ ಹೋಗಿದ್ದರು.
ಮನೆಯಲ್ಲಿದ್ದ ಅರ್ಜುನ್‌ನನ್ನು ದಾಂಧಲೆ ಕುರಿತು ಪ್ರಶ್ನಿಸಿದ ಪೇದೆ, ಠಾಣೆಗೆ ಬರುವಂತೆ ಹೇಳಿದ್ದಾರೆ. ಇದರಿಂದ ಕೋಪಗೊಂಡು ನಿಂದಿಸಿದ ಅರ್ಜುನ್‌, ಹಲ್ಲೆ ನಡೆಸಿ ಕೈ ಕಚ್ಚಿ ಗಾಯಗೊಳಿಸಿದ್ದ. ಪರಿಸ್ಥಿತಿ ಕೈ ಮೀರಿದ ಕಾರಣ ಕೆಲ ಪೊಲೀಸರನ್ನು ಸ್ಥಳಕ್ಕೆ ಕರೆಸಿಕೊಂಡು ಆರೋಪಿಯನ್ನು ಠಾಣೆಗೆ ಕರೆದೊಯ್ಯಲಾಯಿತು. ಹಲ್ಲೆ, ಕರ್ತವ್ಯಕ್ಕೆ ಅಡ್ಡಿ, ದಾಂಧಲೆ ಆರೋಪದಲ್ಲಿ ಕೇಸ್‌ ದಾಖಲಿಸಿಕೊಂಡು ಬಂಧಿಸಲಾಗಿದೆ ಎಂದು ಪೊಲೀಸರು ತಿಳಿಸಿದರು.
