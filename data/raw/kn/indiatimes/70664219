why no action against dcp: high court questions
ನಿರ್ಲಕ್ಷ್ಯ ವಹಿಸಿದ್ದ ಡಿಸಿಪಿ ವಿರುದ್ಧ ಕ್ರಮ ಏಕಿಲ್ಲ ?
ನ್ಯಾಯಪೀಠ, ಅನಾಥಾಶ್ರಮದಿಂದ ರಕ್ಷಿಸಲ್ಪಟ್ಟ ಹೆಣ್ಣು ಮಕ್ಕಳು ಎಲ್ಲಿದ್ದಾರೆ, ಅವರಿಗೆ ಕೌನ್ಸೆಲಿಂಗ್‌ ಮಾಡಿಸಲಾಗಿದೆಯೇ? ಮಾನಸಿಕ ತಜ್ಞರು ಅವರ ಬಗ್ಗೆ ಏನು ಹೇಳಿದ್ದಾರೆ. ಅವರ ವೈದ್ಯಕೀಯ ವರದಿಗಳ ವಿವರ ಕೊಡಿ? ಪೊಸ್ಕೋ ಕಾಯಿದೆ ಕಲಂ 64ರಲ್ಲಿರುವಂತೆ ನಿಯಮಗಳನ್ನು ಪಾಲನೆ ಮಾಡಲಾಗಿದೆಯೇ ಎಂದು ಕೇಳಿತು.
ವಿಜಯ ಕರ್ನಾಟಕ | Updated:
Aug 14, 2019, 05:00AM IST
ವಿಕ ಸುದ್ದಿಲೋಕ ಬೆಂಗಳೂರು
ಕೆಂಗೇರಿ ಉಪನಗರದ ಅನಾಥಾಶ್ರಮವೊಂದರಲ್ಲಿ ನಡೆದಿದೆ ಎನ್ನಲಾದ ಬಾಲಕಿ ಮೇಲಿನ ಲೈಂಗಿಕ ದೌರ್ಜನ್ಯ ಪ್ರಕರಣದ ತನಿಖೆಯಲ್ಲಿ ನಿರ್ಲಕ್ಷ್ಯ ವಹಿಸಿದ ಆರೋಪ ಹೊತ್ತಿರುವ ಡಿಸಿಪಿ ವಿರುದ್ಧ ಏಕೆ ಕ್ರಮ ಕೈಗೊಂಡಿಲ್ಲ ಎಂದು ಹೈಕೋರ್ಟ್‌ ಪ್ರಶ್ನಿಸಿದೆ.
ರಾಜ್ಯ ಕಾನೂನು ಸೇವೆಗಳ ಪ್ರಾಧಿಕಾರ ದಾಖಲಿಸಿರುವ ಸಾರ್ವಜನಿಕ ಹಿತಾಸಕ್ತಿ ಅರ್ಜಿ ಆಲಿಸಿದ ಮುಖ್ಯ ನ್ಯಾಯಮೂರ್ತಿ ಎ.ಎಸ್‌. ಓಕ್‌ ನೇತೃತ್ವದ ವಿಭಾಗೀಯಪೀಠ ಮಂಗಳವಾರ ಸರಕಾರಿ ವಕೀಲರನ್ನು ಈ ಪ್ರಶ್ನೆ ಕೇಳಿತು.
ವಿಚಾರಣೆ ಆರಂಭವಾಗುತ್ತಿದ್ದಂತೆಯೇ ಸರಕಾರಿ ವಕೀಲ ಎಸ್‌.ಎಸ್‌.ಮಹೇಂದ್ರ ''ಪ್ರಕರಣದಲ್ಲಿ ಸಿದ್ದಾಪುರ ಪೊಲೀಸ್‌ ಠಾಣೆಯ ಇನ್ಸ್‌ಪೆಕ್ಟರ್‌ ಕೃಷ್ಣಮೂರ್ತಿಯನ್ನು ಸೇವೆಯಿಂದ ಅಮಾನತುಗೊಳಿಸಲಾಗಿದೆ. ಕೆಂಗೇರಿ ಪೊಲೀಸ್‌ ಠಾಣೆ ಇನ್ಸಪೆಕ್ಟರ್‌ ಮತ್ತು ಎಸಿಪಿ ವಿರುದ್ಧ ಕ್ರಮ ಕೈಗೊಳ್ಳಲು ನಗರ ಪೊಲೀಸ್‌ ಆಯುಕ್ತರಿಗೆ ಶಿಫಾರಸು ಮಾಡಲಾಗಿದೆ ''ಎಂದರು.
ಆಗ ನ್ಯಾಯಪೀಠ, ಕಳೆದ ಬಾರಿಯೇ ಡಿಸಿಪಿ ವಿರುದ್ಧವೂ ಕ್ರಮಕ್ಕೆ ಸೂಚನೆ ನೀಡಲಾಗಿತ್ತು. ಆದರೆ ಏಕೆ ಡಿಸಿಪಿ ವಿರುದ್ಧ ಕ್ರಮ ಜರುಗಿಸಿ ನ್ಯಾಯಾಲಯಕ್ಕೆ ವರದಿ ನೀಡಿಲ್ಲ ಎಂದು ಕೇಳಿತು. ಸರಕಾರಿ ವಕೀಲರು, ಡಿಸಿಪಿ ವಿಳಂಬ ಮಾಡಿಲ್ಲ , ಅವರಿಗೆ ಏ.3ರಂದು ದೂರು ಬಂದಿದೆ, ಅದನ್ನು ಅವರು ಏ.8ರಂದು ಸಂಬಂಧಿಸಿದ ಠಾಣೆಗೆ ವರ್ಗಾಯಿಸಿದ್ದಾರೆ ಎಂದು ಹೇಳಿದರು.
ನ್ಯಾಯಪೀಠ, ಅನಾಥಾಶ್ರಮದಿಂದ ರಕ್ಷಿಸಲ್ಪಟ್ಟ ಹೆಣ್ಣು ಮಕ್ಕಳು ಎಲ್ಲಿದ್ದಾರೆ, ಅವರಿಗೆ ಕೌನ್ಸೆಲಿಂಗ್‌ ಮಾಡಿಸಲಾಗಿದೆಯೇ? ಮಾನಸಿಕ ತಜ್ಞರು ಅವರ ಬಗ್ಗೆ ಏನು ಹೇಳಿದ್ದಾರೆ. ಅವರ ವೈದ್ಯಕೀಯ ವರದಿಗಳ ವಿವರ ಕೊಡಿ? ಪೊಸ್ಕೋ ಕಾಯಿದೆ ಕಲಂ 64ರಲ್ಲಿರುವಂತೆ ನಿಯಮಗಳನ್ನು ಪಾಲನೆ ಮಾಡಲಾಗಿದೆಯೇ ಎಂದು ಕೇಳಿತು.
ಪ್ರಕರಣಕ್ಕೆ ಸಂಬಂಧಿಸಿದ ಎಲ್ಲ ಕಡತಗಳು, ವರದಿಗಳನ್ನು ಕಾನೂನು ಸೇವಾ ಪ್ರಾಧಿಕಾರದ ಪರ ವಾದ ಮಂಡಿಸುತ್ತಿರುವ ವಕೀಲ ಕ್ಲಿಫ್ಟನ್‌ ರೋಜಾರಿಯೋ ಅವರಿಗೆ ನೀಡಿ ಅವರು ಪರಿಶೀಲಿಸಿ ನ್ಯಾಯಾಲಯಕ್ಕೆ ವರದಿ ನೀಡಲಿದ್ದಾರೆ ಎಂದರು.
ಆರಲ್ಲ 9 ಹೆಣ್ಣು ಮಕ್ಕಳು: ವಕೀಲ ಕ್ಲಿಫ್ಟನ್‌ ರೋಜಾರಿಯೋ, ಇಡೀ ಪ್ರಕರಣದಲ್ಲಿ ಆರಲ್ಲ 9 ಹೆಣ್ಣು ಮಕ್ಕಳು ಸಂತ್ರಸ್ತರಿದ್ದಾರೆ. ಅವರನ್ನು ರಕ್ಷಿಸಲಾಗಿದೆ. ಮೊದಲಿಗೆ 2018ರ ನವೆಂಬರ್‌ನಲ್ಲಿ ಈ ಬಗ್ಗೆ ಆರೋಪ ಕೇಳಿ ಬಂದಿತ್ತು.ನಂತರ 2019ರ ಫೆಬ್ರವರಿಯಲ್ಲೂ ಓರ್ವ ಬಾಲಕಿ ಈ ಬಗ್ಗೆ ವಿಷಯ ತಿಳಿಸಿದ್ದರು. ಆದರೂ ಚೈಲ್ಡ್‌ ವೇಲ್‌ಫೇರ್‌ ಕಮಿಟಿ ಏನೂ ಕ್ರಮ ಕೈಗೊಂಡಿಲ್ಲ . ಅಲ್ಲದೆ, ಪೊಲೀಸರು ಪ್ರತಿಯೊಂದು ಹಂತದಲ್ಲೂ ವಿಫಲರಾಗಿದ್ದಾರೆ. ಮಕ್ಕಳ ಮೇಲೆ ಲೈಂಗಿಕ ಹಾಗೂ ಮಾನಸಿಕ ಹಲ್ಲೆ ನಡೆಸಲಾಗಿದೆ ಎಂದು ಹೇಳಿದರು.
ಆಗ ಸಿಜೆ, ತನಿಖಾಧಿಕಾರಿಗಳು ಪ್ರಕರಣವನ್ನು ಹಗುರವಾಗಿ ತೆಗೆದುಕೊಂಡು, ಯಾಂತ್ರಿಕವಾಗಿ ತನಿಖೆ ನಡೆಸಿದ್ದಾರೆ ಎಂದು ಬೇಸರ ವ್ಯಕ್ತಪಡಿಸಿದರು. ಮತ್ತೆ ವಕೀಲರು, ಅನಾಥಾಶ್ರಮ ನಡೆಸುತ್ತಿದ್ದ ವ್ಯಕ್ತಿ 2004ರಲ್ಲಿ ಇಂತಹುದೇ ಪ್ರಕರಣದಲ್ಲಿ ಸಿಲುಕಿಕೊಂಡಿದ್ದ. ಆನಂತರ ಅಕ್ರಮವಾಗಿ ಅನಾಥಾಶ್ರಮ ನಡೆಸುತ್ತಿದ್ದ, ಹೇಗೆ ಆತನಿಗೆ ಅನುಮತಿಗಳು ಸಿಕ್ಕಿವೆ ಎಂಬುದು ತಿಳಿದಿಲ್ಲ. ಪೊಲೀಸರು ಹಾಗೂ ಸರಕಾರಿ ಅಧಿಕಾರಿಗಳು ಗಂಭೀರವಾಗಿ ಇದನ್ನು ಪರಿಗಣಿಸಿಲ್ಲ, ಹಾಗಾಗಿ ಆತ ಆನಾಥಾಶ್ರಮ ನಡೆಸಲು ಸಾಧ್ಯವಾಗಿದೆ ಎಂದರು.
