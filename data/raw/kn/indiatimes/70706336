tahasildar sadness to the family
ಬೀದಿಗೆ ಬಿದ್ದ  ಕುಟುಂಬಕ್ಕೆ ಮರುಗಿದ ತಹಸೀಲ್ದಾರ್‌
ನಂಗೆ ಮೂರು ಹೆಣ್ಮಕ್ಳು, ಮಗಳ ಮದ್ವೆಗೆ ಕೂಡಿಟ್ಟಿದ್ದ ಬಟ್ಟೆ, ಚಿನ್ನ, ಪಾತ್ರೆ ಎಲ್ಲ ನೀರಲ್ಲಿ ಮುಳುಗಿದೆ. ಊಟ, ಬಟ್ಟೆಗೂ ಗತಿ ಇಲ್ಲ, ಯಾರತ್ರ ಹೇಳ್ಕೊಬೇಕೂಂತನೂ ಗೊತ್ತಾಗುತ್ತಿಲ್ಲ, ಮುಂದೆ ಜೀವ್ನ ಹೆಂಗೆ, ನನ್‌ ಮಗ್ಳು ಮದ್ವೆ ಹೆಂಗೆ ಮಾಡ್ಲಿ ಅನ್ನೋ ಚಿಂತೆ ಕಾಡ್ತಿದೆ...
ವಿಜಯ ಕರ್ನಾಟಕ | Updated:
Aug 17, 2019, 05:00AM IST
ಮಗಳ ಮದುವೆಗೆ ಕೂಡಿಟ್ಟ ಚಿನ್ನ, ಬಟ್ಟೆ, ಪಾತ್ರೆ ಎಲ್ಲವೂ ನೀರುಪಾಲು | ಪರಿಹಾರ ಪಡೆಯಲೂ ತಿಳಿಯದ ಕುಟುಂಬಕ್ಕೆ ಅಧಿಕಾರಿಗಳ ನೆರವು | ಊಟ, ಆಶ್ರಯ ಕೊಟ್ಟು ನೆರವಾದ ಭಟ್ರು
ಹನಗೋಡು ನಟರಾಜ್‌ ಹುಣಸೂರು
ನಂಗೆ ಮೂರು ಹೆಣ್ಮಕ್ಳು, ಮಗಳ ಮದ್ವೆಗೆ ಕೂಡಿಟ್ಟಿದ್ದ ಬಟ್ಟೆ, ಚಿನ್ನ, ಪಾತ್ರೆ ಎಲ್ಲ ನೀರಲ್ಲಿ ಮುಳುಗಿದೆ. ಊಟ, ಬಟ್ಟೆಗೂ ಗತಿ ಇಲ್ಲ, ಯಾರತ್ರ ಹೇಳ್ಕೊಬೇಕೂಂತನೂ ಗೊತ್ತಾಗುತ್ತಿಲ್ಲ, ಮುಂದೆ ಜೀವ್ನ ಹೆಂಗೆ, ನನ್‌ ಮಗ್ಳು ಮದ್ವೆ ಹೆಂಗೆ ಮಾಡ್ಲಿ ಅನ್ನೋ ಚಿಂತೆ ಕಾಡ್ತಿದೆ...
ಇದು ಹುಣಸೂರು ನಗರದ ಪ್ರಾದೇಶಿಕ ಅರಣ್ಯ ಇಲಾಖೆಯ ಡಿ ಗ್ರೂಪ್‌ ನೌಕರ ಸೈಯದ್‌ಪೀರ್‌ ಅವರ ಪತ್ನಿ ರಹಮುನ್ನಿಸಾರ 'ವಿಕ' ಬಳಿ ತೋಡಿಕೊಂಡ ನೋವಿನ ಕಥೆ.
ಇವರ ಕುಟುಂಬ ಹನಗೋಡು ರಸ್ತೆಯ ಲಕ್ಷ ್ಮಣತೀರ್ಥ ನದಿ ಪಾತ್ರದ ಸೇರಿದ ವಸತಿಗೃಹದಲ್ಲೇ ಈ ಅನಾಹುತ ಸಂಭವಿಸಿದ್ದು, ಯಾರಿಗೆ, ಹೇಗೆ ತಿಳಿಸಬೇಕು, ಪರಿಹಾರ ಪಡೆಯುವ ಕುರಿತೂ ಗೊತ್ತಿಲ್ಲದ ಬಡ ಕುಟುಂಬ ಪಕ್ಕದ ಮನೆ ಭಟ್ರು ಊಟ ತಿಂಡಿ, ಆಶ್ರಯ ನೀಡಿ ಮಾನವೀಯತೆ ಮೆರೆದಿದ್ದಾರೆ.
ಇವರಿಗೆ ಡಿಪ್ಲೊಮೊ ಎಂಜಿನಿಯರಿಂಗ್‌ ವಿದ್ಯಾರ್ಥಿನಿ ಸಮೀನಾ, ದ್ವಿತೀಯ ಬಿ.ಎ. ಹರ್ಬಿಯಾ ಹಾಗೂ ದ್ವಿತೀಯ ಪಿಯು ವ್ಯಾಸಂಗ ಮಾಡುತ್ತಿರುವ ಹರ್ಪಿಯಾ ಮೂವರು ಹೆಣ್ಣು ಮಕ್ಕಳಿದ್ದಾರೆ. ವಾರದ ಹಿಂದೆ ಮನೆಯ ಮುಕ್ಕಾಲು ಭಾಗ ಪ್ರವಾಹದ ನೀರು ತುಂಬಿಕೊಂಡು ಇಡೀ ಮನೆಯನ್ನು ಬರ್ಬಾತ್‌ ಮಾಡಿದೆ. ಇದೀಗ ಇಡೀ ಕುಟುಂಬ ಕಣ್ಣೀರಿನಲ್ಲಿ ಕೈತೊಳೆಯುತ್ತಿದ್ದು, ಬದುಕಿನ ಚಿಂತೆ ಆವರಿಸಿದೆ.
ಹಗಲೊತ್ತಿನಲ್ಲೇ ಕಣ್ಮುಂದೆ ಮನೆ ಗಂಟ ನೀರ್‌ ಬಂದ್‌ ಬುಡ್ತು, ನೋಡ್ತಿದ್ದಂಗೆ ನೀರು ಮನೆಯೊಳಗೆ ನುಗ್ಬುಡ್ತು, ಬಾಗಿಲು ಹಾಕೊಳಕ್ಕೆ ಆಗ್ಲೇ ಇಲ್ಲ, ಹತ್ತು ನಿಮಿಷದೊಳ್ಗೆ ಮನೆ ಒಳ್ಗಿದ್ದ ಸಾಮನೆಲ್ಲಾ ನೀರಲ್ಲಿ ಮುಳುಗೋಯ್ತು, ಹೆಂಗೋ ಒಡ್ಕೊಂಡು ಬಂದು ಜೀವ ಉಳಿಸ್ಕೊಂಡೆವು. ಅವತ್ತಿಂದ ಪಕ್ಕದ ಭಟ್ರು ಹೋಟೆಲ್‌ನ ಊಟ-ತಿಂಡಿ ಕೊಟ್ಟರು. ಮಲ್ಗಕ್ಕೂ ಜಾಗ ನೀಡಿದ್ರು. ಅವರ ಋುಣ ಹೆಂಗೆ ತೀರಿಸಲಿ ಎಂದು ಕಣ್ಣೀರು ಹಾಕಿದರು.
ನಮ್‌ ಮಕ್ಳು ಮದ್ವೆ ಮಾಡದೆಂಗೆ:
ನಮ್‌ ಮೊದಲ್ನೇ ಮಗಳಿಗೆ ಬೇರಾರ‍ಯದ ಹುಡ್ಗ ನ ಜತೆ ಮದುವೆ ನಿಶ್ಚಿತಾರ್ಥವಾಗಿದೆ. ನಾನ್‌ ಕಷ್ಟಪಟ್‌ ಕೆಲಸ ಮಾಡಿ ಮಗಳ ಮದ್ವೆಗೆ ಸೀರೆ, ಪಾತ್ರೆ, ಚಿನ್ನ ಎಲ್ಲಾ ಜೋಡ್ಸಿದ್ದೆ, ಎಲ್ಲ ನೀರಲ್‌ ಸಿಕ್ಕಿ ಹಾಳಾಗೈತೆ, ಈಗೇನ್‌ ಮಾಡ್ಲಿ, ನಮ್‌ ಯಜ್ಮಾನ್ರಿಗೆ ಹಾರ್ಟ್‌ ಆಪರೇಷನ್‌ ಆಗದೆ, ಇಷ್ಟ್‌ ಕಷ್ಟ್‌ದಲ್ಲಿ ಜೀವ್ನ ನಡೆಸ್ಬೇಕು, ಉಟ್ಕೊಳಕ್ಕೇ ಸೀರೇನೂ ಇಲ್ಲ, ಮಕ್ಳು ಬಟ್ಟೆ, ಪುಸ್ತಕನೂ ಇಲ್ಲ, ನನ್ಗೆ ಯಾರ್ಗೇಳ್ಬೇಕು, ಏನ್‌ ಮಾಡ್ಬೇಕು, ಎಲ್ಲಿಗ್‌ ಅರ್ಜಿ ಕೊಡ್ಬೇಕು ಅಂತನೇ ಗೊತ್ತಾಗುತ್ತಿಲ್ಲ ಎಂದು ಅಲವತ್ತುಕೊಂಡರು.
ಗಾರ್ಡ್‌ ಅಂತೋಣಿಯದ್ದೂ ಇದೇ ಕತೆ:
ಸೈಯದ್‌ ಪೀರ್‌ ಪಕ್ಕದ ಮನೆಯಲ್ಲೇ ಇರುವ ಅರಣ್ಯ ರಕ್ಷ ಕ ಆಂತೋಣಿ ರಾಸಾ ಕುಟುಂಬದ ಗೋಳು ಇದೇ ತೆರನಾಗಿದ್ದು, ಕುಟುಂಬದವರು ನೆಂಟರ ಮನೆಯಲ್ಲಿ ಆಶ್ರಯ ಪಡೆದಿದ್ದು, ಮನೆಯಲ್ಲಿದ್ದ ಎಲ್ಲ ಪದಾರ್ಥಗಳು ಪ್ರವಾಹದ ನೀರಿನಲ್ಲಿ ಹೋಮವಾಗಿದೆ.
ಈ ಕುಟುಂಬದ ನೋವಿನ ಕತೆಯನ್ನು ಶುಕ್ರವಾರ ಬೆಳಗ್ಗೆ ಸ್ವಚ್ಛತಾ ಕಾರ್ಯಕ್ಕೆ ತೆರಳಿದ್ದ ಆರೋಗ್ಯ ಇಲಾಖೆ ಕಾರ್ಯಕರ್ತರು ವಿಜಯಕರ್ನಾಟಕದ ಗಮನಕ್ಕೆ ತಂದರು. ಈ ಕುಟುಂಬದ ನೋವಿನ ಬಗ್ಗೆ ತಹಸೀಲ್ದಾರ್‌ ಬಸವರಾಜು ಅವರಿಗೆಗೆ ಮಾಹಿತಿ ನೀಡುತ್ತಿದ್ದಂತೆ ಸ್ಥಳಕ್ಕೆ ದೌಡಾಯಿಸಿದರು.
ಸ್ಥಳದಲ್ಲೇ ಚೆಕ್‌-ಸಾಮಗ್ರಿ ವಿತರಣೆ:
ಕುಟುಂಬದ ಗೋಳಿನ ಕತೆಯನ್ನು ಆಲಿಸಿ, ಕಣ್ಣಾರೆ ಕಂಡು ಮರುಗಿದ ತಹಸೀಲ್ದಾರ್‌ ಬಸವರಾಜು ಅವರು ಸ್ಥಳಕ್ಕೆ ಚೆಕ್‌ ಬುಕ್‌ ಹಾಗೂ ಅಗತ್ಯ ಪಡಿತರ ಕಿಟ್‌ ತರಿಸಿ 3800 ರೂ.ಗಳ ಚೆಕ್‌ ವಿತರಿಸಿ, ಇನ್ನುಳಿದ ಅಗತ್ಯ ಸಾಮಾನುಗಳನ್ನು ನಾಳೆಯೇ ತಲುಪಿಸಲಾಗುವುದು. ಹೆಣ್ಣು ಮಕ್ಕಳ ಶಿಕ್ಷ ಣಕ್ಕೆ ಬೇಕಾದ ಎಲ್ಲ ನೆರವು ನೀಡುವುದಾಗಿ ಭರವಸೆ ಇತ್ತರು. ತಹಸೀಲ್ದಾರರ ಕಾಳಜಿ ಬಗ್ಗೆ ಕಣ್ಣೀರಾದ ಕುಟುಂಬ ಧನ್ಯತಾ ಭಾವ ಮೆರೆದರು.
