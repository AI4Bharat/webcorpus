police fired and arrested rowdysheeter
ಕಾಲಿಗೆ ಗುಂಡು ಹೊಡೆದು ರೌಡಿಶೀಟರ್‌ ಸೆರೆ
ಖಾಸಗಿ ಕಂಪನಿ ಉದ್ಯೋಗಿಯೊಬ್ಬರ ಬೈಕ್‌ ಮತ್ತು ಪರ್ಸ್‌ ದರೋಡೆ ಮಾಡಿ ಪರಾರಿ ಆಗುತ್ತಿದ್ದ ಭರತ್‌ಗೆ ತಾನು ದರೋಡೆ ಮಾಡಿರುವುದು ಜಿಪಿಎಸ್‌ ವ್ಯವಸ್ಥೆಯುಳ್ಳ ಬೈಕ್‌ ಎನ್ನುವುದು ಗೊತ್ತಿರಲಿಲ್ಲ. ಜಿಪಿಎಸ್‌ ನೀಡುತ್ತಿದ್ದ ಸುಳಿವಿನ ಆಧಾರದಲ್ಲಿ ಆರೋಪಿಯನ್ನು ಸೆರೆ ಹಿಡಿದಿರುವುದು ವಿಶೇಷವಾಗಿದೆ.
ವಿಜಯ ಕರ್ನಾಟಕ | Updated:
Aug 14, 2019, 05:00AM IST
ವಿಕ ಸುದ್ದಿಲೋಕ ಬೆಂಗಳೂರು
ಮಹಾಲಕ್ಷ್ಮಿ ಲೇಔಟ್‌ ಠಾಣೆಯ ರೌಡಿಶೀಟರ್‌ ಭರತ್‌ ಅಲಿಯಾಸ್‌ ಬಾಬಿಯ ಕಾಲಿಗೆ ಗುಂಡು ಹೊಡೆದು ಬಂಧಿಸಲಾಗಿದೆ. ಸೋಮವಾರ ರಾತ್ರಿ ಬೈಕ್‌ ದರೋಡೆ ಮಾಡಿ ಪರಾರಿ ಆಗುತ್ತಿದ್ದ ಈತನನ್ನು ಬೆನ್ನತ್ತಿದ್ದ ನಂದಿನಿ ಲೇಔಟ್‌ ಠಾಣೆ ಪೊಲೀಸರ ಮೇಲೆ ದಾಳಿಗೆ ಮುಂದಾಗಿದ್ದರಿಂದ ಈತನ ಕಾಲಿಗೆ ಗುಂಡು ಹೊಡೆದು ಬಂಧಿಸಲಾಗಿದೆ.
ಖಾಸಗಿ ಕಂಪನಿ ಉದ್ಯೋಗಿಯೊಬ್ಬರ ಬೈಕ್‌ ಮತ್ತು ಪರ್ಸ್‌ ದರೋಡೆ ಮಾಡಿ ಪರಾರಿ ಆಗುತ್ತಿದ್ದ ಭರತ್‌ಗೆ ತಾನು ದರೋಡೆ ಮಾಡಿರುವುದು ಜಿಪಿಎಸ್‌ ವ್ಯವಸ್ಥೆಯುಳ್ಳ ಬೈಕ್‌ ಎನ್ನುವುದು ಗೊತ್ತಿರಲಿಲ್ಲ. ಜಿಪಿಎಸ್‌ ನೀಡುತ್ತಿದ್ದ ಸುಳಿವಿನ ಆಧಾರದಲ್ಲಿ ಆರೋಪಿಯನ್ನು ಸೆರೆ ಹಿಡಿದಿರುವುದು ವಿಶೇಷವಾಗಿದೆ.
ತಂದೆ ಎದುರಿಗೇ ಮಚ್ಚಿನೇಟು
ಆ.10ರಂದು ಮಧ್ಯಾಹ್ನ 2.45ರ ಸುಮಾರಿಗೆ ನಂದಿನಿ ಲೇಔಟ್‌ ಠಾಣೆ ರೌಡಿಶೀಟರ್‌ ವೆಂಕಟೇಶ್‌ ತನ್ನ ತಂದೆ ಜತೆ ಮನೆ ಸಮೀಪವೇ ನಡೆದು ಹೋಗುತ್ತಿದ್ದಾಗ ಭರತ್‌ ತನ್ನ ಸಹಚರರ ಸಮೇತ ದಾಳಿ ನಡೆಸಿದ್ದ. ಹಳೆ ದ್ವೇಷದ ಕಾರಣಕ್ಕೆ ತಂದೆ ಎದುರಿಗೇ ಮಗನ ಮೇಲೆ ಮಚ್ಚಿನಿಂದ ಭೀಕರವಾಗಿ ಹಲ್ಲೆ ನಡೆಸಿದ್ದ. ಸ್ಥಳೀಯರು ವೆಂಕಟೇಶ್‌ನನ್ನು ಆಸ್ಪತ್ರೆಗೆ ದಾಖಲಿಸಿದ್ದು, ಈತ ಇನ್ನೂ ಚಿಂತಾಜನಕ ಸ್ಥಿತಿಯಲ್ಲಿ ಚಿಕಿತ್ಸೆ ಪಡೆಯುತ್ತಿದ್ದಾನೆ. ವೆಂಕಟೇಶ್‌ ತಂದೆ ನೀಡಿದ ದೂರಿನ ಆಧಾರದಲ್ಲಿ ಆರೋಪಿ ಭರತ್‌ನ ಬಂಧನಕ್ಕೆ ನಂದಿನಿ ಲೇಔಟ್‌ ಠಾಣೆ ಪೊಲೀಸರು ಕಾರ್ಯಾಚರಣೆ ಆರಂಭಿಸಿದ್ದರು. ಆದರೆ ಆರೋಪಿ ತನ್ನ ಮೊಬೈಲ್‌ ಸ್ವಿಚ್‌ ಆಫ್‌ ಮಾಡಿಟ್ಟು, ರಾತ್ರಿ ವೇಳೆ ಮಾತ್ರ ತನ್ನ ಅಡಗುತಾಣದಿಂದ ಹೊರಗೆ ಬಂದು ದರೋಡೆ ಕೃತ್ಯಗಳಲ್ಲಿ ತೊಡಗುತ್ತಿದ್ದ.
ಜಿಪಿಎಸ್‌ ಕೊಟ್ಟ ಸುಳಿವು
ಕೊಲೆ ಯತ್ನ ಪ್ರಕರಣದಲ್ಲಿ ತಲೆಮರೆಸಿಕೊಂಡಿದ್ದ ಭರತ್‌ ಸೋಮವಾರ ರಾತ್ರಿ ಖಾಸಗಿ ಕಂಪನಿ ಉದ್ಯೋಗಿ ಮಂಜುನಾಥ್‌ ಎನ್ನುವವರನ್ನು ಮಾರ್ಗ ಮಧ್ಯೆ ಅಡ್ಡಗಟ್ಟಿ ದರೋಡೆ ನಡೆಸಿದ್ದ. ಅವರ ಬೈಕ್‌ ಮತ್ತು ಪರ್ಸ್‌ ಕಿತ್ತುಕೊಂಡು ಪರಾರಿ ಆಗಿದ್ದ. ಬಳಿಕ ಉದ್ಯೋಗಿ ಪೊಲೀಸ್‌ ನಿಯಂತ್ರಣ ಕೊಠಡಿಗೆ ಮಾಹಿತಿ ರವಾನಿಸಿದ್ದರು. ದರೋಡೆಗೆ ಒಳಗಾದ ಮಂಜುನಾಥ್‌ ಅವರು ಬಾಡಿಗೆ ಬೈಕ್‌ನಲ್ಲಿ ಮನೆಗೆ ತೆರಳುತ್ತಿದ್ದರು. ಆ್ಯಪ್‌ ಆಧಾರಿತ ಬಾಡಿಗೆ ಬೈಕ್‌ ಪಡೆದಿದ್ದರಿಂದ ಆ ಬೈಕ್‌ನಲ್ಲಿ ಜಿಪಿಎಸ್‌ ಅಳವಡಿಸಲಾಗಿದ್ದು, ಇದರ ಮೂಲಕ ಪೊಲೀಸರು ಆತ ಇರುವ ಸ್ಥಳ ಪತ್ತೆಹಚ್ಚಿ, ಆತನ ಬೆನ್ನತ್ತಿ ಜಾಲಹಳ್ಳಿಯ ಪ್ರೆಸ್ಟೀಜ್‌ ಅಪಾರ್ಟ್‌ಮೆಂಟ್‌ ಬಳಿ ಅಡ್ಡಹಾಕಿದ್ದರು. ಈ ವೇಳೆ ಪೇದೆ ಉಮೇಶ್‌ ಅವರ ಮೇಲೆ ಏಕಾಏಕಿ ಡ್ಯಾಗರ್‌ನಿಂದ ಹಲ್ಲೆ ನಡೆಸಿ ತಪ್ಪಿಸಿಕೊಳ್ಳಲು ಯತ್ನಿಸಿದ್ದ. ಈ ವೇಳೆ ಸಬ್‌ ಇನ್ಸ್‌ಪೆಕ್ಟರ್‌ ಲಕ್ಷ್ಮಣ್‌ ಅವರು ತಮ್ಮ ಸವೀರ್‍ಸ್‌ ರಿವಾಲ್ವರ್‌ನಿಂದ ಗಾಳಿಯಲ್ಲಿ ಗುಂಡು ಹಾರಿಸಿ ಶರಣಾಗಲು ಸೂಚಿಸಿದರೂ ಪ್ರಯೋಜನ ಆಗಲಿಲ್ಲ. ಆತ ಹಲ್ಲೆ ಯತ್ನ ಮುಂದುವರಿಸಿದ್ದರಿಂದ ಅವನ ಕಾಲಿಗೆ ಗುಂಡು ಹೊಡೆದು ಬಂಧಿಸಿದ್ದಾರೆ.
