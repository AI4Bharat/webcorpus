ಸ್ವೇಚ್ಛಾಚಾರದ ಸಮಾನತೆ ಬಯಸದೇ ಸದ್ಗುಣಿಗಳಾಗಬೇಕು
ಜಿಲ್ಲಾ ವಕೀಲರ ಸಂಘದಿಂದ  ಮಹಿಳಾ ದಿನಾಚರಣೆ
ನಾರಿಗೆ ದೈವತ್ವದಿಂದ ವಿಶೇಷ ಗುಣಗಳು ಹಾಗೂ ಶಕ್ತಿ ಗುಣಗಳು ದೊರೆ ತಿವೆ. ನಾರಿ ಸ್ವೇಚ್ಛಾಚಾರ ರೀತಿಯ ಸಮಾನತೆಗಾಗಿ ಹಾತೊರೆಯದೇ, ಹೆಣ್ಣಿಗೆ ಸಹಜವಾಗಿ ದೊರೆಯುವ ಉತ್ತಮ ಗುಣಗಳನ್ನು ಬೆಳೆಸಿಕೊಳ್ಳಬೇಕೆಂದು ಬ್ರಹ್ಮಾಕುಮಾರಿ ಈಶ್ವರೀಯ ವಿಶ್ವವಿದ್ಯಾಲಯದ ಜಿಲ್ಲಾ ಸಂಚಾಲಕಿ ಲೀಲಾಜಿ ಕರೆ ನೀಡಿದ್ದಾರೆ.
ಜಿಲ್ಲಾ ವಕೀಲರ ಸಂಘದಿಂದ ವಕೀಲರ ಭವನದಲ್ಲಿ ಆಯೋಜಿಸಲಾಗಿದ್ದ ಅಂತರರಾಷ್ಟ್ರೀಯ ಮಹಿಳಾ ದಿನಾಚರಣೆ ಉದ್ಘಾಟಿಸಿ ಅವರು ಮಾತನಾಡುತ್ತಿದ್ದರು.
ಇತ್ತೀಚಿನ ದಿನಗಳಲ್ಲಿ ಮಹಿಳೆ ಯಾವುದೇ ಕ್ಷೇತ್ರದಲ್ಲಿ ಹಿಂದೆ ಉಳಿದಿಲ್ಲ. ಆದರೆ, ಈ ಸಮಾ ನತೆಯ ಹೋರಾಟ ಫ್ಯಾಷನ್‌ಗೆ ಸೀಮಿತವಾಗಬಾ ರದು. ನೈತಿಕ, ಆರ್ಥಿಕ ಹಾಗೂ ಸಾಮಾಜಿಕವಾಗಿ ಮುಂದೆ ಬರುವ ಹೋರಾಟವಾಗಬೇಕು. ಸ್ವೇಚ್ಛಾಚಾರದ ವರ್ತನೆ ಸಮಾನತೆ ಆಗುವುದಿಲ್ಲ ಎಂದವರು ಕಿವಿಮಾತು ಹೇಳಿದರು.
ವಾತ್ಸಲ್ಯ, ಪ್ರೀತಿ, ತ್ಯಾಗ ಹಾಗೂ ಸಹನೆ ಹೆಣ್ಣಿನ ಪ್ರಮುಖ ಗುಣಗಳು. ಹುಟ್ಟು ಗುಣಗಳಾದ ಇವು ವಿಕಸಿತವಾಗಬೇಕು. ಸದ್ಗುಣಗಳನ್ನು ಬೆಳೆಸಿಕೊಳ್ಳಬೇಕು ಎಂದವರು ತಿಳಿಸಿದರು.
ಹೆಣ್ಣಿಗೆ ಒಳ್ಳೆಯ ಗುಣಗಳಿರುವಂತೆಯೇ ಈರ್ಷೆ ಹಾಗೂ ಜಗಳಗಂಟಿತನವೆಂಬ ಕೆಟ್ಟ ಗುಣಗಳೂ ಇವೆ ಎಂಬ ಆಕ್ಷೇಪಗಳಿವೆ. ಎರಡು ಜಡೆ ಎಂದೂ ಸೇರುವುದಿಲ್ಲ, ಹತ್ತು ಮಹಿಳೆಯರು ಸೇರಿ ಸುಸೂತ್ರವಾಗಿ ಸಭೆ ನಡೆಸಲಾಗದು ಎಂಬ ಟೀಕೆಗಳಿವೆ. ಆದರೆ, ನಮ್ಮ ಬ್ರಹ್ಮಾಕುಮಾರಿಯಲ್ಲಿ 15 ಸಾವಿರಕ್ಕೂ ಹೆಚ್ಚು ಘಟಕಗಳನ್ನು ಮಹಿಳೆಯರೇ ನಿರ್ವಹಿಸುತ್ತಿದ್ದಾರೆ. ಇದು ಮಹಿಳೆಯ ಸಂಘಟನಾ ಸಾಮರ್ಥ್ಯವನ್ನು ತೋರಿಸುತ್ತದೆ. ನಾರಿ ಶಕ್ತಿ ಶಿವಶಕ್ತಿಯಾದಾಗ ಜಗದ ಉದ್ಧಾರ ಸಾಧ್ಯ ಎಂದರು.
ಪ್ರಧಾನ ಜಿಲ್ಲಾ ಮತ್ತು ಸತ್ರ ನ್ಯಾಯಮೂರ್ತಿ ಜಿ. ಕುಲಕರ್ಣಿ ಅಂಬಾದಾಸ್ ಮಾತನಾಡಿ, ರಕ್ಷಣೆಗೆ ದುರ್ಗೆ, ಶಿಕ್ಷಣಕ್ಕೆ ಶಾರದೆ ಹಾಗೂ ಹಣಕಾಸಿಗೆ ಲಕ್ಷ್ಮಿ ಎಂಬ ಪ್ರಮುಖ ದೇವರುಗಳನ್ನು ನಾವು ಆರಾಧಿಸುವ ಮೂಲಕ ಹೆಣ್ಣಿಗೆ ಗೌರವಿಸುತ್ತೇವೆ. ಅದೇ ರೀತಿಯಲ್ಲಿ ಮನೆಯಲ್ಲೂ ಸಹ ಮಡದಿಯರು ಎಲ್ಲವನ್ನು ನಿರ್ವಹಿಸುವ `ಗೃಹ ಸಚಿವೆ’ಯರೇ ಆಗಿರುತ್ತಾರೆ ಎಂದರು.
ಜಿಲ್ಲಾ ನ್ಯಾಯಾಲಯದಲ್ಲಿ ಈಗ ನಾಲ್ವರು ಮಹಿಳಾ ನ್ಯಾಯಮೂರ್ತಿಗಳಿದ್ದಾರೆ. ಸೋಮವಾರ ಇನ್ನೂ ಇಬ್ಬರು ಮಹಿಳಾ ನ್ಯಾಯಮೂರ್ತಿಗಳು ಸೇರ್ಪಡೆಯಾಗುತ್ತಿದ್ದಾರೆ ಎಂದು ಇದೇ ವೇಳೆ ಅವರು ತಿಳಿಸಿದರು.
ದುಡಿಯುವ ಮಹಿಳೆಯರು ಇತರೆ ಬಡ ಹೆಣ್ಣು ಮಕ್ಕಳ ಓದಿಗೆ ನೆರವಾಗಿ ಅವರನ್ನೂ ಆದರ್ಶ ಮಹಿಳೆಯರನ್ನಾಗಿ ಮಾಡಬೇಕು. ದೀನ – ದಲಿತರು, ಬಡವರಿಗೆ ನೆರವಾಗಬೇಕು ಎಂದು ಕರೆ ನೀಡಿದರು.
ವೇದಿಕೆಯ ಮೇಲೆ ಎರಡನೇ ಜಿಲ್ಲಾ ಮತ್ತು ಸತ್ರ ನ್ಯಾಯಮೂರ್ತಿ ಎಸ್. ನಾಗಶ್ರೀ, 2ನೇ ಹೆಚ್ಚುವರಿ ಹಿರಿಯ ಸಿವಿಲ್ ನ್ಯಾಯಮೂರ್ತಿ ಇ.ಚಂದ್ರಕಲಾ, 2ನೇ ಜೆಎಂಎಫ್‌ಸಿ ನ್ಯಾಯಮೂರ್ತಿ ಎಸ್.ಎಫ್. ಚೇತನಾ, ಹೆಚ್ಚುವರಿ ಸಿವಿಲ್ ನ್ಯಾಯಮೂರ್ತಿ ರಶ್ಮಿ ಎಸ್. ಮರಡಿ, ಹಾಗೂ ಜಿಲ್ಲಾ ವಕೀಲ ಸಂಘದ ಕಾರ್ಯಕಾರಿ ಸಮಿತಿ ಸದಸ್ಯೆ ಟಿ.ಎಂ. ಅನ್ನಪೂರ್ಣಮ್ಮ ಉಪಸ್ಥಿತರಿದ್ದರು.
ಹಿರಿಯ ವಕೀಲೆ ಐ. ವಸಂತ ಕುಮಾರಿ ಪ್ರಾಸ್ತಾವಿಕವಾಗಿ ಮಾತನಾಡಿದರು.
ಜ್ಯೋತಿ ಮತ್ತು ಸಂಗಡಿಗರು ಪ್ರಾರ್ಥಿಸಿದರೆ, ಬಿ.ಎಸ್. ಲಿಂಗರಾಜು ಸ್ವಾಗತಿಸಿದರು.
Please follow and like us:
Archives
