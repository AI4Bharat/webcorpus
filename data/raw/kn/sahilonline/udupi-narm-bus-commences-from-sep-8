Oceanic Apartments
Close
ಉಡುಪಿ: ಬಹುಕಾಲದ ನಿರೀಕ್ಷಿತ ನರ್ಮ್ ಬಸ್ಸುಗಳ ಓಡಾಟ ಸೆ.8ರಿಂದ ರಿಂದ ಪ್ರಾರಂಭ
Source: vb | By Arshad Koppa | Published on 8th September 2016, 8:24 AM | State News |
ಉಡುಪಿ, ಸೆ.7: ಬಹುಕಾಲದ ನಿರೀಕ್ಷೆಯ ಬಳಿಕ ನಗರ ವ್ಯಾಪ್ತಿಯಲ್ಲಿ ಸಂಚರಿಸುವ ನರ್ಮ್ ಬಸ್‍ಗಳ ಓಡಾಟ ಸೆ.8ರಿಂದ ಉಡುಪಿಯಲ್ಲಿ ಪ್ರಾರಂಭಗೊಳ್ಳಲಿದೆ. ಉಡುಪಿಗೆ ಮಂಜೂರಾಗಿರುವ 30 ಬಸ್‍ಗಳಲ್ಲಿ 28 ಬಸ್‍ಗಳು ವಿಭಾಗಕ್ಕೆ ಬಂದಿದ್ದು, ಇವುಗಳಲ್ಲಿ 12ಕ್ಕೆ ರೂಟ್ ನಿಗದಿ ಗೊಳಿಸಲಾಗಿದೆ. ಐದು ಬಸ್‍ಗಳು ನಾಳೆಯಿಂದಲೇ ಓಡಾಟ ಪ್ರಾರಂಭಿಸಲಿವೆ. ಉಳಿದ ಬಸ್‍ಗಳು ಇನ್ನೊಂದು ವಾರದೊಳಗೆ ರಸ್ತೆಗಿಳಿಯಲಿವೆ. ಇವುಗಳಿಗೆ ಸದ್ಯಕ್ಕೆ ಸಿಟಿಬಸ್ ನಿಲ್ದಾಣದ ಸಮೀಪದಲ್ಲಿರುವ ಖಾಸಗಿ ವಾಹನ ಪಾರ್ಕಿಂಗ್ ಪ್ರದೇಶದಲ್ಲಿ ತಾತ್ಕಾಲಿಕವಾಗಿ ನಿಲುಗಡೆಗೆ ಅವಕಾಶ ಕಲ್ಪಿಸಲಾಗಿದೆ ಎಂದು ಮಂಗಳೂರಿನ ವಿಭಾಗೀಯ ಸಂಚಾರ ಅಧಿಕಾರಿ ಎಂ.ಬಿ. ಜೈಶಾಂತ್ ಕುಮಾರ್ ತಿಳಿಸಿದ್ದಾರೆ. ಹಸಿರು ಬಣ್ಣದ ಈ ಬಸ್‍ಗಳು ಕಡಿಮೆ ಎತ್ತರದ ಮೆಟ್ಟಿಲುಗಳನ್ನು ಹೊಂದಿದ್ದು, ಹಿರಿಯ ನಾಗರಿಕರಿಗೆ, ಮಹಿಳೆಯರಿಗೆ, ಮಕ್ಕಳಿಗೆ ಅತೀ ಅನುಕೂಲವಾಗಿದೆ. 7ನೆ ತರಗತಿಯವರೆಗಿನ ಮಕ್ಕಳಿಗೆ ಪ್ರಯಾಣ ಉಚಿತವಾಗಿದ್ದು, ಉಳಿದ ವಿದ್ಯಾರ್ಥಿಗಳಿಗೆ ರಿಯಾಯಿತಿ ನೀಡಲಾಗುವುದು. ಅದೇ ರೀತಿ ವಿಕಲಚೇತನರು, ಹಿರಿಯ ನಾಗರಿಕರು ಹಾಗೂ ನಿತ್ಯಪ್ರಯಾಣಿಕರಿಗೂ ಮಾಸಿಕ ರಿಯಾಯಿತಿ ಸೌಲಭ್ಯಗಳಿವೆ ಎಂದವರು ಹೇಳಿದರು.
ಅಂಧರಿಗೆ, ಸ್ವಾತಂತ್ರ್ಯ ಹೋರಾಟಗಾರರಿಗೆ, ಅವರ ಪತ್ನಿ ಹಾಗೂ ವಿಧವೆಯರಿಗೆ, ಮಾನ್ಯತೆ ಪಡೆದ ಪತ್ರಕರ್ತರಿಗೆ, ಶೌರ್ಯ ಪ್ರಶಸ್ತಿ ವಿಜೇತ ಮಕ್ಕಳಿಗೆ, ರಾಷ್ಟ್ರಪ್ರಶಸ್ತಿ ಪಡೆದವರಿಗೆ, ಅರ್ಜುನ ಪ್ರಶಸ್ತಿ, ಒಲಿಂಪಿಕ್ಸ್, ಪ್ಯಾರಾ ಒಲಿಂಪಿಕ್ಸ್‍ಗಳ ಪದಕ ವಿಜೇತರಿಗೆ, ಶಾಸಕರಿಗೆ ಹಾಗೂ ಎಂಡೋಸಲಾನ್ ಪೀಡಿತರಿಗೆ ಉಚಿತ ಬಸ್‍ಪಾಸ್ ಸೌಲಭ್ಯವಿದೆ ಎಂದು ಜೈಶಾಂತ್‍ತಿಳಿಸಿದರು. ನಾಳೆಯಿಂದ ಮಣಿಪಾಲ-ಉಡುಪಿ-ಆದಿಉಡುಪಿ- ಮಲ್ಪೆ-ತೊಟ್ಟಂ-ಹೂಡೆಗೆ ಎರಡು ಬಸ್‍ಗಳು, ಉಡುಪಿ- ನಿಟ್ಟೂರು-ಸಂತೆಕಟ್ಟೆ-ಕೆಮ್ಮಣ್ಣು-ಹೂಡೆಗೆ ಒಂದು ಬಸ್, ಪರ್ಕಳ- ಮಣಿಪಾಲ- ಉಡುಪಿ- ಉದ್ಯಾವರ- ಪಿತ್ರೋಡಿ-ಕಮಾನುಗೆ ಒಂದು ಬಸ್ ಹಾಗೂ ಉಡುಪಿ- ನಿಟ್ಟೂರು- ಸಂತೆಕಟ್ಟೆ -ಕೆಳಾರ್ಕಳಬೆಟ್ಟು- ಕೊಡವೂರು ಹಾಗೂ ಮಲ್ಪೆ ನಡುವೆ ಒಂದು ಬಸ್ ಓಡಾಡಲಿವೆ. ಉಳಿದ ಏಳು ಬಸ್‍ಗಳಿಗೂ ರೂಟ್ ನಿಗದಿಯಾಗಿದೆ ಎಂದರು.
ಬಸ್‍ನಲ್ಲಿ ಅತ್ಯಾಧುನಿಕ ವ್ಯವಸ್ಥೆಯನ್ನು ಕಲ್ಪಿಸಲಾಗಿದೆ. ಇವು ಹತ್ತಲು ಮತ್ತು ಇಳಿಯಲು ಅನುಕೂಲಕರವಾದ ಲೋಫ್ಲೋರ್ ಅಥವಾ ನೆಲಮಟ್ಟದ ತಳ ಹೊಂದಿರುವ ಮಾದರಿ ಬಸ್‍ಗಳಾಗಿವೆ. ಪ್ರಯಾಣಿಕರ ಸುರಕ್ಷತೆಗಾಗಿ ಸಿಸಿ ಕ್ಯಾಮರಾಗಳಿವೆ. ಹಿಂಬದಿ ನೋಟದ ಕ್ಯಾಮರಾಗಳು ಇದರಲ್ಲಿವೆ. ತುರ್ತು ಸಂದರ್ಭದಲ್ಲಿ ಅಪಾಯದ ಸೂಚನೆಯನ್ನು ನಿಯಂತ್ರಣ ಕೇಂದ್ರಕ್ಕೆ ಕಳುಹಿಸಲು ಅಪಾಯದ ಗುಂಡಿ ವ್ಯವಸ್ಥೆ ಇದೆ. ಧ್ವನಿ ಪ್ರಸರಣ, ಎಲ್‍ಇಡಿ ಮೂಲಕ ಪ್ರಯಾಣಿಕರಿಗೆ ಮುಂದಿನ ನಿಲುಗಡೆ ಮಾಹಿತಿ, ಪ್ರಯಾಣಿಕರಿಗೆ ಕೋರಿಕೆ ನಿಲುಗಡೆ ಪಡೆಯಲು ನಿಲುಗಡೆ ಗುಂಡಿ, ಪ್ರಯಾಣಿಕರ ಸುರಕ್ಷತೆಗಾಗಿ ವಿದ್ಯುತ್ ಸ್ವಯಂಚಾಲಿತ ಬಾಗಿಲು, ವಿಕಲಚೇತನರಿಗೆ ಹತ್ತಲು, ಇಳಿಯಲು ರ್ಯಾಂಪ್ ವ್ಯವಸ್ಥೆ ಈ ಬಸ್‍ನಲ್ಲಿವೆ.
 
