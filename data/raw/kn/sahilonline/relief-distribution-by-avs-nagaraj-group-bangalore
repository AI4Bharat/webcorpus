ಬೆಂಗಳೂರಿನ ಎವಿಎಸ್ ನಾಗರಾಜ್ ಗ್ರೂಪ್ ವತಿಯಿಂದ ನೆರೆ ಪರಿಹಾರ ವಿತರಣೆ
Source: sonews | By Staff Correspondent | Published on 20th August 2019, 11:55 PM | Coastal News |
ಕಾರವಾರ : ಉತ್ತರಕನ್ನಡ ಜಿಲ್ಲೆಯ ನೆರೆ ಪೀಡಿತ ಪ್ರದೇಶಗಳಿಗೆ ವಿವಿಧ ಸಂಘ ಸಂಸ್ಥೆಗಳಿಂದ ಸಹಾಯ ಹರಿದು ಬರುತ್ತಿದೆ. ಮಂಗಳವಾರ ಬೆಂಗಳೂರು ಗಾಂಧಿಬಜಾರಿನ ಎವಿಎಸ್ ನಾಗರಾಜ್ ಗ್ರೂಪ್ ವತಿಯಿಂದ ನೆರೆ ಪರಿಹಾರ ವಿತರಿಸಲಾಯಿತು.
ಕದ್ರಾ ಗ್ರಾಮದಿಂದ ಪರಿಹಾರ ವಿತರಣೆ ಆರಂಭಗೊಂಡು ಕೆರವಡಿ, ವೈಲವಾಡ ಗ್ರಾಮ ಪಂಚಾಯತ್ ವ್ಯಾಪ್ತಿಯ ಬೋಡ್ ಜೂಗ್, ಖಾರ್ಗೆಜೂಗ್, ಉಮಳೆಜೂಗ್, ಸಕಲವಾಡ, ಕಿನ್ನರ ಗ್ರಾಮದ ಬೋರಿಭಾಗ್ ಪ್ರದೇಶಗಳ ಸಂತ್ರಸ್ತರಿಗೆ ಮನೆಬಳಕೆ ವಸ್ತಗಳ ಕಿಟ್, ಬಿಸ್ಕೆಟ್ ಮತ್ತು ಐದು ಕೆಜಿ ಗೋದಿ ಹಿಟ್ಟು ಪ್ಯಾಕೆಟ್ ವಿತರಿಸಲಾಯಿತು.
ಇಷ್ಟು ದಿನ ನೆರೆ ಸಂತ್ರಸ್ಥರಿಗಾಗಿ ದಾನಿಗಳು ನೀಡಿದ ವಸ್ತುಗಳು ಸಮರ್ಪಕವಾಗಿ ತಲುಪುತ್ತಿಲ್ಲ ಎಂಬ ಆರೋಪ ದಟ್ಟವಾಗಿದ್ದರಿಂದ ಸಂಸ್ಥೆಯ ಅಧ್ಯಕ್ಷರಾದ ನಾಗರಾಜ ಅವರು ತಮ್ಮ ತಂಡದೊಂದಿಗೆ ಸಂತ್ರಸ್ಥರ ಮನೆಗಳಿಗೆ ತೆರಳಿ ಮನೆ ಬಳಕೆ ವಸ್ತುಗಳಾದ ಪಾತ್ರೆ, ಬಕೆಟ್ ಸೇರಿದಂತೆ ಇನ್ನಿತರ ವಸ್ತುಗಳ ಕಿಟ್ ನೀಡಿದರು.
ಈ ಸಂದರ್ಭದಲ್ಲಿ ಎವಿಎಸ್ ನಾಗರಾಜ್ ಗ್ರೂಫಿನ ರಮೇಶ, ಪತ್ರಕರ್ತ ಶೇಷಗಿರಿ ಮುಂಡಳ್ಳಿ, ವಿಡಿಯೋ ಜರ್ನಲಿಸ್ಟ್ ಕಿಶನ್ ಗುರವ, ಕದ್ರಾ ಗ್ರಾಪಂ ಸದಸ್ಯ ರಾಜೇಶ ನಾಯಕ, ಕದ್ರಾ ನಿರಾಶ್ರಿತರ ಸಂಘದ ಅಧ್ಯಕ್ಷ ಬಿ ಪಿ ನಾಯ್ಕ, ಕೆಪಿಸಿ ನಿಗಮದ ಅಧಿಕಾರಿ ಮಹೇಶ ರಾಣೆ, ರವಿಕಾಂತ ಸಾವಂತ ಇನ್ನಿತರರು ಉಪಸ್ಥಿತರಿದ್ದರು.
ಇದೇ ವೇಳೆ ಅಂಕೋಲಾ ತಹಶೀಲ್ದಾರ ಮೂಲಕ ಅಂಕೋಲಾ ಭಾಗದ ನೆರೆ ಸಂತ್ರಸ್ಥರಿಗಾಗಿ ಪರಿಹಾರದ ಕಿಟ್ ಗಳನ್ನ ನೀಡಲಾಯಿತು.
