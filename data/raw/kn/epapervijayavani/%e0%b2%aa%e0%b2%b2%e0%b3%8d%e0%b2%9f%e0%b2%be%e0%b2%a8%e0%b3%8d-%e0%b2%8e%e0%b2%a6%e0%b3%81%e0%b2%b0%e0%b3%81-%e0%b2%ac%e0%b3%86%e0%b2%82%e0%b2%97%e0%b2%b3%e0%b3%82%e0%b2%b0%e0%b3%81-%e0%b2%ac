ವಿಜಯವಾಣಿ ಸುದ್ದಿಜಾಲ August 22, 2019   3:00 AM No Comments
ಚೆನ್ನೈ: ಸ್ಟಾರ್ ರೈಡರ್​ಗಳಾದ ರೋಹಿತ್ ಕುಮಾರ್ (7 ಅಂಕ) ಹಾಗೂ ಪವನ್ ಶೆರಾವತ್ (5 ಅಂಕ) ಜೋಡಿಗೆ ಕಡಿವಾಣ ಹಾಕಲು ಯಶಸ್ವಿಯಾದ ಪುಣೇರಿ ಪಲ್ಟಾನ್ ತಂಡ 7ನೇ ಆವೃತ್ತಿಯ ಪ್ರೊ ಕಬಡ್ಡಿ ಲೀಗ್​ನಲ್ಲಿ ಹಾಲಿ ಚಾಂಪಿಯನ್ ಬೆಂಗಳೂರು ಬುಲ್ಸ್ ತಂಡಕ್ಕೆ ಆಘಾತ ನೀಡಿತು. ಬುಧವಾರ ನಡೆದ ಮೊದಲ ಪಂದ್ಯದಲ್ಲಿ ಬೆಂಗಳೂರು ತಂಡ 23-31 ಅಂಕಗಳಿಂದ ಪುಣೇರಿ ಪಲ್ಟಾನ್ ತಂಡದ ಎದುರು ಸೋಲು ಕಂಡಿತು. ಬುಲ್ಸ್ ಆಟಗಾರರ ಅತಿಯಾದ ಆತ್ಮವಿಶ್ವಾಸಕ್ಕೆ ಪೆಟ್ಟು ನೀಡಿದ ಪಲ್ಟಾನ್ ತಂಡ ಗೆಲುವಿನ ಹಳಿಗೇರಿತು.
ಸತತ ಸೋಲುಗಳಿಂದ ಕಂಗೆಟ್ಟಿದ್ದ ಪುಣೆ ತಂಡದ ಎದುರು ಸುಲಭ ಗೆಲುವಿನ ನಿರೀಕ್ಷೆಯಲ್ಲಿದ್ದ ಬೆಂಗಳೂರು ಬುಲ್ಸ್ ತಂಡ ಆರಂಭದಲ್ಲೇ ಸಮಬಲ ಪೈಪೋಟಿ ಎದುರಿಸಿತು. ಬುಲ್ಸ್ ರೈಡರ್ಸ್​ಗಳಾದ ರೋಹಿತ್ ಹಾಗೂ ಪವನ್​ಗೆ ಆರಂಭಿಕ ಹಂತದಿಂದಲ್ಲೇ ಕಡಿವಾಣ ಹಾಕುತ್ತಾ ಸಾಗಿದ ಪಲ್ಟಾನ್ ರಕ್ಷಣಾತ್ಮಕ ಪಡೆ ತಂಡದ ಗೆಲುವಿನಲ್ಲಿ ಪ್ರಮುಖ ಪಾತ್ರವಹಿಸಿತು. ಎರಡು ತಂಡಗಳ ಸಮಬಲದ ಹೋರಾಟದ ಫಲವಾಗಿ ಮೊದಲಾರ್ಧ 10-10 ಅಂಕಗಳಿಂದ ಸಮಬಲ ಕಂಡಿತು. ದ್ವಿತೀಯಾರ್ಧದಲ್ಲಿ ಮಂಜೀತ್ (7) ಆಲ್ರೌಂಡ್ ನಿರ್ವಹಣೆ ಹಾಗೂ ಸುರ್ಜಿತ್ ಸಿಂಗ್ (6) ಡಿಫೆಡಿಂಗ್ ಬಲೆಗೆ ಬಿದ್ದ ಬುಲ್ಸ್ 27ನೇ ನಿಮಿಷದಲ್ಲಿ ಆಲೌಟ್ ಆಯಿತು. ಬಳಿಕ ಸರಾಸರಿ 8 ರಿಂದ 10 ಅಂಕ ಮುನ್ನಡೆ ಕಾಯ್ದುಕೊಂಡ ಪುಣೇರಿ ಪಲ್ಟಾನ್ ಸುಲಭ ಗೆಲುವು ದಾಖಲಿಸಿತು.
ತಮಿಲ್ ತಲೈವಾಸ್​ಗೆ ಆಘಾತ: ತವರು ನೆಲದಲ್ಲಿ ಸೋಲಿನ ಸರಣಿ ಮುಂದುವರಿಸಿರುವ ತಮಿಳ್ ತಲೈವಾಸ್ ತಂಡ 26-28 ಅಂಕಗಳಿಂದ ಜೈಪುರ ಪಿಂಕ್​ಪ್ಯಾಂಥರ್ಸ್ ತಂಡಕ್ಕೆ ಶರಣಾಯಿತು. ಅಂತಿಮ ಕ್ಷಣದವರೆಗೂ ಗೆಲುವಿಗಾಗಿ ಹೋರಾಡಿದ ತಲೈವಾಸ್ ತಂಡ ತವರು ನೆಲದಲ್ಲೇ ಸತತ 4ನೇ ಸೋಲು ಕಂಡಿತು. ಮೊದಲಾರ್ಧದಲ್ಲಿ 11-13 ರಿಂದ ತಲೈವಾಸ್ ಹಿನ್ನಡೆ ಅನುಭವಿಸಿತ್ತು. ಮತ್ತೊಂದೆಡೆ, ಗೆಲುವಿನ ನಾಗಾಲೋಟ ಮುಂದುವರಿಸಿದ ಜೈಪುರ ತಂಡ ಅಂಕಪಟ್ಟಿಯಲ್ಲಿ ಅಗ್ರಸ್ಥಾನ ಕಾಯ್ದುಕೊಂಡಿತು.
Leave a Reply
Your email address will not be published. Required fields are marked *
Comment
