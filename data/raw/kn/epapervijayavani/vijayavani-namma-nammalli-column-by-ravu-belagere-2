ವಿಜಯವಾಣಿ ಸುದ್ದಿಜಾಲ April 21, 2019   3:06 AM
ಬದುಕನ್ನು ಹೇಗೆ ನಿಭಾಯಿಸುತ್ತಿದ್ದೇವೆ, ನಮ್ಮನ್ನು ನಾವು ಹೇಗೆ ಕಂಡಕ್ಟ್ ಮಾಡಿಕೊಳ್ಳುತ್ತಿದ್ದೇವೆ ಅನ್ನೋದು ಮಾತ್ರ ನಾವು ಏನು ಅನ್ನೋದನ್ನ ನಿರ್ಧರಿಸುತ್ತದೆ. ನಮ್ಮಿಂದ ಉಪಕೃತರು, ನಮ್ಮನ್ನು ಇಷ್ಟಪಟ್ಟವರು ಹೊಗಳಬಹುದು. ಅಲ್ಲಿ ಸತ್ಯವಿರುವುದಿಲ್ಲ.
ಒಂದು ದಿನದಲ್ಲಿ ನಮ್ಮ ಬಗ್ಗೆ ನಾವೇ ಎಷ್ಟೊಂದು ಸ್ಟೇಟ್​ವೆುಂಟುಗಳನ್ನು ಕೊಟ್ಟುಕೊಳ್ಳುತ್ತಿರುತ್ತೇವೆ ಅಂತ ಗಮನಿಸಿದ್ದೀರಾ? ಉದಾಹರಣೆಗಳು ಉಪ್ಪಿನಕಾಯಿಯಾಗುವಷ್ಟಿವೆ ನೋಡಿ. ‘ನಾನು ಯಾರಿಗೂ ಕೇರ್ ಮಾಡಲ್ಲ, ನಾನು ತುಂಬ ಸೆನ್ಸೆಟಿವ್ವು, ನನ್ನ ತಲೆ ಕೆಟ್ರೆ ಅಷ್ಟೇ ಮತ್ತೆ, ನಾನು ನೇರವಾಗಿ ಮಾತಾಡೋನು, ನೀವೇನೇ ಹೇಳಿ-ನಮ್ಮಂಥವರಿಗಿದು ಕಾಲವಲ್ಲ, ನಂದು ಹೆಣ್ಣುಗರುಳು, ನನ್ನ ಪೇಷನ್ಸಿಗೂ ಒಂದು ಲಿಮಿಟ್ಟಿದೆ, ನಾನಾದರೂ ಏನು-ಒಬ್ಬ ಹುಲುಮಾನವ’-ಹೀಗೆ ನಮ್ಮ ಬಗ್ಗೆ ಉಳಿದವರು ಆಡಬೇಕಾದ ಅಥವಾ ಅಂದುಕೊಳ್ಳಬೇಕಾದ ಮಾತುಗಳನ್ನು ನಾವೇ ಆಡುತ್ತಿರುತ್ತೇವೆ. ಟೈಮ್ೈಮಿಗೆ ಈ ಸ್ಟೇಟ್​ವೆುಂಟ್​ಗಳು ಬದಲಾಗುತ್ತಲೂ ಇರುತ್ತವೆ. ಬೆಳಗ್ಗೆ ಎದ್ದು ‘ನಂದು ತೀರಾ ಹೆಣ್ಗರುಳು’ ಅಂದಿರುತ್ತೇವೆ. ಸಂಜೆ ಹೊತ್ತಿಗೆ ‘ತಲೆ ಕೆಟ್ರೆ ನನಗಿಂತ ಕೆಟ್ಟೋನಿಲ್ಲ’ ಅಂತ ಅಬ್ಬರಿಸುತ್ತೇವೆ. ಹಾಗಾದರೆ, ನಾವು ನಿಜಕ್ಕೂ ಏನು?
ನಾವು ಈ ಎಲ್ಲ ಹೇಳಿಕೆಗಳ ಮಿಶ್ರವಾ? ಈ ಎಲ್ಲ ಹೇಳಿಕೆಗಳಲ್ಲೂ ಅಷ್ಟಿಷ್ಟು ಸಿಗುತ್ತಿರುತ್ತೇವಾ? ಆ ಸಂದರ್ಭಕ್ಕೆ ತಕ್ಕ ಹಾಗೆ ಇಂಥ ಹೇಳಿಕೆಗಳ ಮೂಲಕ ರಿಯಾಕ್ಟ್ ಮಾಡುತ್ತಿರುತ್ತೇವಾ? ಅಥವಾ ನಾವು ಇದ್ಯಾವುದೂ ಅಲ್ಲವಾ?
ನಮ್ಮ ಬದುಕನ್ನು ನಾವು ಹೇಗೆ ನಿಭಾಯಿಸುತ್ತಿದ್ದೇವೆ, ನಮ್ಮನ್ನು ನಾವು ಹೇಗೆ ಕಂಡಕ್ಟ್ ಮಾಡಿಕೊಳ್ಳುತ್ತಿದ್ದೇವೆ ಅನ್ನೋದು ಮಾತ್ರ ನಾವು ಏನು ಅನ್ನೋದನ್ನ ನಿರ್ಧರಿಸುತ್ತದೆ. ನಮ್ಮಿಂದ ಉಪಕೃತರು, ನಮ್ಮನ್ನು ಇಷ್ಟಪಟ್ಟವರು ನಮ್ಮನ್ನ ಹೊಗಳಬಹುದು. ಅಲ್ಲಿ ಸತ್ಯವಿರುವುದಿಲ್ಲ. ಅವರೇ ಎರಡು ದಿನ ಬಿಟ್ಟು ಚಿಕ್ಕ ಜಗಳ ಮಾಡಿಕೊಂಡು ದೂರವಾಗಿ ಶತಶತಮಾನದ ದ್ವೇಷಿಗಳೇನೋ, ನಾವು ಪರಮ ನೀಚರೇನೋ ಎಂಬಂತೆ ಬೈಕೊಂಡು ಓಡಾಡುತ್ತಿರುತ್ತಾರೆ. ಅವರ ಮಾತುಗಳಿಗೆ ಕಿಮ್ಮತ್ತಿರುವುದಿಲ್ಲ.
ಕಿಮ್ಮತ್ತಿರುವುದು ನಾವೇ ಪ್ರಯತ್ನಪೂರ್ವಕವಾಗಿ ರೂಢಿಸಿಕೊಳ್ಳುವ ಸ್ವಭಾವಕ್ಕೆ ಮತ್ತು ವ್ಯಕ್ತಿತ್ವಕ್ಕೆ. ನಮ್ಮ ಮುಂಗೋಪ, ಧಾರಾಳ, ಸಜ್ಜನಿಕೆ- ಇವೆಲ್ಲವೂ ನಾವೇ ರೂಢಿಸಿಕೊಂಡಂಥವು. ‘ಅವರ ಮನೇಲಿ ಎಲ್ರಿಗೂ ವಿಪರೀತ ಸಿಟ್ಟು, ತಂದೆ-ಮಗ ಇಬ್ರೂ ಥೇಟ್ ಒಂದೇ ಥರ’ ಅನ್ನುತ್ತಿರುತ್ತಾರೆ. ಹಾಗಂತ ಸಿಟ್ಟನ್ನು ಹೆರಿಡಿಟರಿ ಅಂದುಕೊಳ್ಳಬೇಡಿ. ಸಿಟ್ಟು ಆನುವಂಶಿಕವಲ್ಲ. ಸಿಟ್ಟು ಇಮಿಟೇಶನ್ನು. ತಂದೆಯ ಸಿಟ್ಟನ್ನು ನೋಡಿ ನೋಡಿ, ಮಗ ಸಿಟ್ಟಿನವನಾಗುತ್ತಾನೆ. ಹಾಗೇನೇ ಉದಾರಿಯಾಗುತ್ತಾನೆ, ಸಜ್ಜನನಾಗುತ್ತಾನೆ. ಕೆಲವು ಸ್ವಭಾವಗಳನ್ನು ಮಾತ್ರ ನಾವು ಖುದ್ದಾಗಿ ಆರಿಸಿ ರೂಢಿಸಿಕೊಳ್ಳಬೇಕಾಗುತ್ತದೆ. ಅದಕ್ಕೆ ವಯಸ್ಸಿನ ಮಿತಿಯಿಲ್ಲ. ಚಿಕ್ಕಂದಿನಿಂದಲೇ ರೂಢಿಸಿಕೊಳ್ಳಬೇಕೆಂದಿಲ್ಲ. ಇಷ್ಟೆಲ್ಲ ವಯಸ್ಸಾದ ಮೇಲೆ ಸ್ವಭಾವ ಬದಲಿಸಿಕೊಳ್ಳೋಕೆ ಆಗುತ್ತಾ ಅಂತ ಅಂದುಕೊಳ್ಳಬೇಡಿ. ಹೊಸ ಸ್ವಭಾವಗಳನ್ನು ರೂಢಿಸಿಕೊಳ್ಳುತ್ತೇನೆಂದು ಹೊರಡುವುದೇ ಒಂದು ಸ್ವಭಾವ. ಅದು ಕೂಡ ರೂಢಿಸಿಕೊಂಡಂತಹುದೇ.
ಹಾಗೆ ರೂಢಿಸಿಕೊಳ್ಳಬೇಕಾದ, ಅತ್ಯಂತ ಲಾಭದಾಯಕ ಸ್ವಭಾವವೆಂದರೆ-ಪೇಷನ್ಸು! ಒಂದು ಚಿಕ್ಕ ನಿರಾಸೆ ಭರಿಸಲಾಗದೆ ಆತ್ಮಹತ್ಯೆ ಮಾಡಿಕೊಳ್ಳುವವರಿರುತ್ತಾರಲ್ಲ? ಅವರಲ್ಲಿರುವ ಒಂದೇ ಒಂದು ಕೊರತೆ-ಸಹನೆಯದು. ಎಲ್ಲರೊಂದಿಗೂ ಜಗಳವಾಡಿಕೊಳ್ಳುವವರು, ಪದೇಪದೆ ಸಿಟ್ಟು ಮಾಡಿಕೊಳ್ಳುವವರು ತಮ್ಮ ಬಗ್ಗೆ ತಾವು ಮಾತಾಡುವಾಗ, ‘ನೋಡ್ರೀ, ನಾನು ಕಡ್ಡಿ ಮುರಿದ ಹಾಗೆ ಮಾತಾಡೋನು. ಅದಕ್ಕೇ ಯಾರಿಗೂ ನನ್ನ ಕಂಡ್ರೆ ಆಗಲ್ಲ’ ಅನ್ನುತ್ತಿರುತ್ತಾರೆ. ಅವರಿಗೆ ಗೊತ್ತಿಲ್ಲ. ಅವರು ತುಂಬ ಬೇಗ ಸಹನೆ ಕಳೆದುಕೊಳ್ಳುತ್ತಾರೆ. ಸಹನೆಯ ಕೊರತೆಯಿಂದಾಗಿ ಜಗಳಕ್ಕೆ ಬೀಳುತ್ತಿರುತ್ತಾರೆ.
ನನಗೆ ಅನೇಕ ಹುಡುಗ-ಹುಡುಗಿಯರು ಪತ್ರ ಬರೆಯುತ್ತಿರುತ್ತಾರೆ. ‘ನಂಗೆ ವಿಪರೀತ ಸಿಟ್ಟು, ಸಿಟ್ಟು ಬಂದಾಗ ಮನೇಲಿ ತಂದೆ-ತಾಯಿ ಎಲ್ಲರನ್ನೂ ಬಾಯಿಗೆ ಸಿಕ್ಕ ಹಾಗೆ ಬೈತೀನಿ. ಆಮೇಲೆ ಪಶ್ಚಾತ್ತಾಪವಾಗುತ್ತೆ’ ಅಂತ ಬರೆಯುತ್ತಾರೆ. ಅವರದೂ ಇದೇ ಸಮಸ್ಯೆ. ಪೇಷನ್ಸಿನದು! ಅನೇಕ ಸಲ ಹುಡುಗರು ಇಂಜಿನಿಯರಿಂಗ್​ನಂಥ ಕೋರ್ಸ್ ಸೇರಿಕೊಂಡು ಮೂರು ತಿಂಗಳಲ್ಲಿ ಬಿಟ್ಟು ಓಡಿ ಬಂದು ಬಿಡುತ್ತಾರೆ. ಅದಕ್ಕೆ ಹೋಮ್ ಸಿಕ್​ನೆಸ್ ಕಾರಣ ಅಂದುಕೊಳ್ಳುತ್ತೇವೆ. ಹಾಗೆ ಬಿಟ್ಟು ಬಂದ ಹುಡುಗರು ಬೇರೇನೋ ಕಾರಣ ಕೊಡುತ್ತಾರೆ. ಸರಿಯಾಗಿ ನೋಡಿದರೆ, ಅವರದು ಯಥಾಪ್ರಕಾರ-ಸಹನೆಯ ಕೊರತೆ. ಬಸ್ಸಿನಲ್ಲಿ ಯಾರ ಮೇಲೋ ಸರಕ್ಕನೆ ರೇಗುವ, ಮಕ್ಕಳನ್ನು ಹಿಡಿದು ದಡಬಡನೆ ಬಡಿದುಬಿಡುವ, ಫೋನೆತ್ತಿಕೊಂಡು ಯಾರನ್ನೋ ತಾರಾಮಾರಾ ಬೈದು ಬಿಡುವ, ಪಾತ್ರೆ ಪಡಗ ಎತ್ತಿಹಾಕಿ ಬಿಡುವ, ಗಾಜು ಒಡೆಯುವ, ನೋಟು ಹರಿದುಹಾಕುವ, ಚಿಕ್ಕದಕ್ಕು ಭೋರಿಟ್ಟು ಅಳುವ, ಸಣ್ಣ ಜಗಳಕ್ಕೆ ಗಂಡನನ್ನು ಬಿಟ್ಟು ಓಡಿ ಬಂದು ಬಿಡುವ, ವಿಪರೀತ ಒರಟಾದ ಮೆಸೇಜು ಕಳಿಸುವ-ಇವೆಲ್ಲವೂ ಸಹನೆಯ ಕೊರತೆಯಿಂದಾಗಿ ಆಗುವ ಅನಾಹುತಗಳೇ.
ಈ ಪೈಕಿ ಅನೇಕ ಯಡವಟ್ಟುಗಳನ್ನು ನಾನೇ ಮಾಡಿಕೊಂಡಿದ್ದೇನೆ. ಅವುಗಳ ಪರಿಣಾಮವನ್ನೂ ಅನುಭವಿಸಿದ್ದೇನೆ. ಪೇಷನ್ಸು ಕಳೆದುಕೊಂಡ ಕಾರಣಕ್ಕಾಗಿಯೇ ಅತ್ಯುತ್ತಮ ಅವಕಾಶಗಳನ್ನು ಕಳೆದುಕೊಂಡಿದ್ದೇನೆ. ಗೆಳೆಯರನ್ನು ನೋಯಿಸಿದ್ದೇನೆ. ನನ್ನ ನಿಜವಾದ ವ್ಯಕ್ತಿತ್ವಕ್ಕೆ ತದ್ವಿರುದ್ಧವಾಗಿ ನಡೆದುಕೊಂಡು ನನ್ನ ಬಗ್ಗೆ ನನಗೇ ಅಸಹ್ಯವಾಗುವಂತೆ ವರ್ತಿಸಿ ಬಿಟ್ಟಿದ್ದೇನೆ. ಇದೆಲ್ಲಕ್ಕಿಂತ ಬೇಸರದ ಸಂಗತಿಯೆಂದರೆ ‘ನನ್ನ ಸ್ವಭಾವವಿರೋದೇ ಹಾಗೆ. ನಂಗೆ ಪೇಷನ್ಸು ಕಡಿಮೆ. ಈ ವಯಸ್ಸಿನಲ್ಲಿ ಅದನ್ನ ಬದಲಿಸಿಕೊಳ್ಳೋಕಾಗುತ್ತ?’ ಅಂತ ಪೆದ್ದನಂತೆ ಭಾವಿಸಿ, ಬದುಕಿನ ಹಲವು ವರ್ಷಗಳನ್ನು ಕಳೆದುಬಿಟ್ಟಿದ್ದೇನೆ.
ಹಾಗಂತ ಈಗ ಅರ್ಥವಾಗಿದೆ. ನನಗಿಂತ ಮುಂಚೆ ಸಹನೆ ರೂಢಿಸಿಕೊಂಡ ಅನೇಕ ಮಿತ್ರರು ನನಗಿಂತ ಚೆನ್ನಾಗಿದ್ದಾರೆ. ಲಲಿತೆ ನನಗಿಂತ ತುಂಬ ಖುಷಿಯಾಗಿದ್ದಾಳೆ. She is a happy person.
ನಮ್ಮ ಬದುಕುಗಳ ಇಡೀ ಶ್ರಮ, ತೊಳಲಾಟ, ಬಡಿದಾಟ, ಕಷ್ಟಪಡುವಿಕೆ-ಎಲ್ಲವೂ Happy persons ಆಗಿರಬೇಕು ಎಂಬುದೇ ಅಲ್ಲವೇ? ಅಂಥದೊಂದು ಸಂತುಷ್ಟ ವ್ಯಕ್ತಿತ್ವ ನಮ್ಮದಾಗಬೇಕೆಂದರೆ-Try Patience.
(ಲೇಖಕರು ಹಿರಿಯ ಪತ್ರಕರ್ತರು)
2 Replies to “ಹೊಸ ಸ್ವಭಾವದಿಂದ ಹೊಸ ಬದುಕು!”
GUNJMANJA says:
April 21, 2019 at 11:44 PM
ಹೌದು ಈ Patience, ತಾಳ್ಮೆ, ಸಹನೆ ಅಥವಾ ಸೈರಣೆ ಎನ್ನುವುದು ಒಬ್ಬ ಮನುಷ್ಯನಿಗೆ ಬಹಳ ಮುಖ್ಯ. ಅದಕ್ಕೆ ಹೇಳುವುದು ‘ತಾಳಿದವನು ಬಾಳಿಯಾನೆಂದು’. ನಮ್ಮ ಗುರಿಗಳನ್ನು ತಲುಪಬೇಕೆಂದರೆ, ಸಂಬಂಧಗಳ ಸಫಲತೆ ಬೇಕೆಂದರೆ ಮತ್ತು ಮನಶ್ಶಾಂತಿಗಾಗಿ ಈ ತಾಳ್ಮೆ ಬಹಳ ಮುಖ್ಯ. ತಾಳ್ಮೆಯನ್ನು ನಾವು ನಿಧಾನವಾಗಿ ರೂಡಿಸಿಕೊಳ್ಳಬೇಕು.
ಹೇಗೆ ತಾಳ್ಮೆಯನ್ನು ರೂಢಿಸಿಕೊಳ್ಳುವುದು ? ನಮಗೆ ಯಾವಾಗ ಕಿರಿಕಿರಿ ಉಂಟಾಗುವುದೋ ಆಗೆಲ್ಲಾ ತಾಳ್ಮೆ ಕಳೆದುಕೊಂಡು, ಕೆರಳುತ್ತೇವೆ. ಆದ್ದರಿಂದ ನಾವು ನಮಗೆ ಯಾವ ಯಾವ ವಿಷಯಗಳಿಂದ ಉಪದ್ರವ ಉಂಟಾಗುವುದೋ, ಮನಸ್ಸಿಗೆ ಕಿರಿಕಿರಿಯಾಗುವುದೋ ಆ ವಿಷಯಗಳಿಗೆ ಕಾರಣಗಳನ್ನು ಹುಡುಕಿಕೊಳ್ಳೋಣ. ಒಬ್ಬ ಮನುಷ್ಯ ನಮ್ಮಷ್ಟೇ ಸುಶಿಕ್ಷಿತನಲ್ಲದ್ದರಿಂದ ನಮಗೆ ಆತ ಇರಿಸುಮುರಿಸು ಮಾಡುತ್ತಿದ್ದರೆ, ಒಂದು ಕ್ಷಣ ದೀರ್ಘ ಶ್ವಾಸ ತೆಗೆದುಕೊಂಡು ಕ್ಷಮಿಸಿಬಿಡೋಣ. ಒಂದು ದಿನಚರಿ ಪುಸ್ತಕದಲ್ಲಿ ನಾವು ತಾಳ್ಮೆ ಕಳೆದುಕೊಂಡಾಗೆಲ್ಲಾ, ಆ ಘಟನೆಯನ್ನು ನಮೂದಿಸತೊಡಗೋಣ. ಸಮಯ ದೊರೆತಾಗ ಆ ಘಟನೆಗಳ ಬಗ್ಗೆ ಆಲೋಚಿಸಿ, ಕಾರಣಗಳನ್ನು ಹುಡುಕಿ ನಮೂದಿಸೋಣ ಮತ್ತೆ ಮುಂದಿನಬಾರಿ ಇಂತಹ ಘಟನೆ ನಡೆದರೆ ಯಾವ ರೀತಿ ತನ್ನನ್ನು ಸಂಭಾಳಿಸಿಕೊಳ್ಳೋಣವೆಂದು ಸಿದ್ಧತೆ ನಡೆಸಿ ನಮೂದಿಸೋಣ. ಆಗಾಗ ಈ ದಿನಚರಿ ಪುಸ್ತಕವನ್ನು ತಿರುವಿಹಾಕುತ್ತಿರೋಣ. ಆ ಸಂದರ್ಭಗಳಲ್ಲಿ ಸ್ವಲ್ಪ ತುಣುಕು ತುಣುಕಾಗಿ ಧ್ಯಾನ ಮಾಡುವುದನ್ನು ಕಲಿಯೋಣ. ದಿನವೂ ಸ್ವಲ್ಪ ಸಮಯ ವ್ಯಾಯಾಮ ಮತ್ತು ಧ್ಯಾನ ಮಾಡಿ ದೇಹವನ್ನು ಮತ್ತು ಮನಸ್ಸನ್ನು ಸುಸ್ಥಿತಿಯಲ್ಲಿಡೋಣ.
ಹೀಗೆ ತಾಳ್ಮೆಯನ್ನು ರೂಢಿಸಿಕೊಂಡಾಗ, ಆರೋಗ್ಯ, ಸಂತಸ, ಉತ್ತಮ ನಿರ್ಧಾರಗಳು, ಅನುಭೂತಿ, ದಯಾ ಗುಣಗಳು, ವಿವೇಚನೆ ಮುಂತಾದವುಗಳು ನಮ್ಮ ವಶಗೊಳ್ಳುತ್ತವೆ. ತಾಳ್ಮೆಯಿಂದ ತಾಳ್ಮೆಯನ್ನು ಕಲಿಯೋಣ. – ಗುಂಜ್ಮ೦ಜ (GUNJMANJA)
sagar says:
