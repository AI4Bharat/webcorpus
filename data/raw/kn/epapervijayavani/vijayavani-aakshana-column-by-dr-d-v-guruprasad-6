ವಿಜಯವಾಣಿ ಸುದ್ದಿಜಾಲ August 18, 2019   3:03 AM No Comments
ಕಿಶೋರ್ ಯಶಸ್ವಿ
ಉದ್ಯಮಿ. ಕಾಲೇಜಿಗೆ ಹೋಗದಿದ್ದರೂ ಸ್ವಂತ ಪರಿಶ್ರಮದಿಂದ ಸಣ್ಣ ಉದ್ಯಮ ಸ್ಥಾಪಿಸಿ ಬಲುಬೇಗನೇ ಯಶಸ್ಸು ಗಳಿಸಿದ್ದ. ಮಹಾನಗರವೊಂದರಲ್ಲಿ ಸ್ವಂತ ಮನೆ ಕಟ್ಟಿಸಿ ಕುಟುಂಬದೊಡನೆ ವಾಸವಾಗಿದ್ದ. ಅವನಿಗೆ ಮೂರು ಜನ ಮಕ್ಕಳು- ಹಿರಿಯ ಮಗ ಜಗಳವಾಡಿಕೊಂಡು ಮನೆಬಿಟ್ಟಿದ್ದ. ಎರಡನೇ ಮಗ ಕೆನಡಾದಲ್ಲಿನ ಪಂಚತಾರಾ ಹೋಟೆಲೊಂದರಲ್ಲಿ ದೊಡ್ಡ ಹುದ್ದೆಯಲ್ಲಿದ್ದು ಭಾರತವನ್ನೇ ತೊರೆದಿದ್ದ. ಮೂರನೆಯ ಸಂತಾನವೇ ಹೆಣ್ಣುಮಗಳಾದ ಸೋನಿಯಾ. ಸೋನಿಯಾ ಪದವೀಧರೆಯಾದ ನಂತರ ಅವಳನ್ನು ಕಿಶೋರ್ ತನ್ನ ದೂರದ ಸಂಬಂಧಿಕನೊಬ್ಬನ ಮಗನಿಗೆ ಕೊಟ್ಟು ಲಗ್ನಮಾಡಿದ್ದ. ಹತ್ತು ವರ್ಷಗಳವರೆಗೆ ಗಂಡ ಸುಧೀರ್ ಜತೆ ಸಂಸಾರ ನಡೆಸಿದ ಸೋನಿಯಾ ಏಕಾಏಕಿ ಗಂಡನೊಡನೆ ಮನಸ್ತಾಪ ವಾಡಿಕೊಂಡು ತವರುಮನೆಗೆ ವಾಪಸ್ ಆಗಿ, ವಿಚ್ಛೇದನ ಪಡೆದಳು. ಅವಳ ಇಬ್ಬರು ಮಕ್ಕಳೂ ತಂದೆ ಜತೆ ಇರಬೇಕೆಂಬ ನ್ಯಾಯಾಲಯದ ಆದೇಶ ವರದಾನವಾಗಿ ಆಕೆಯ ಸ್ವತಂತ್ರ ಜೀವನಶೈಲಿಗೆ ಪೂರಕವಾಯಿತು. ಕ್ಲಬ್, ಸಿನಿಮಾ, ಮಾಲ್ ಮುಂತಾದವುಗಳಲ್ಲಿಯೇ ಸೋನಿಯಾ ಬಹುತೇಕ ಕಾಲ ಕಳೆಯತೊಡಗಿದಳು.
ಒಂದು ಬೆಳಗ್ಗೆ ಸೋನಿಯಾ ಇದ್ದಕ್ಕಿದ್ದಂತೆ ತಂದೆಗೆ, ‘ನಿಮ್ಮ ಆಸ್ತಿಯ ಒಂದು ಪಾಲನ್ನು ನನಗೆ ಈಗಲೇ ಬರೆದುಕೊಡಿ’ ಎಂದಾಗ ವಿಚಲಿತಳಾದ ತಾಯಿ ಸುನಂದಾ, ‘ನಿನ್ನ ತಂದೆ ಮಾಡಿರುವ ಎಲ್ಲ ಆಸ್ತಿಯೂ ಅವರ ಸ್ವಯಾರ್ಜಿತ. ಅದನ್ನವರು ಯಾರಿಗೆ ಬೇಕಾದರೂ ಬರೆಯಬಹುದು. ಮೇಲಾಗಿ ವಿವಾಹ ವಿಚ್ಛೇದನ ಸಮಯದಲ್ಲಿ ನಿನ್ನ ಗಂಡ ಕೊಟ್ಟ 30 ಲಕ್ಷ ರೂಪಾಯಿಗಳೇನಾದವು? ನಮ್ಮ ಮನೆಯಲ್ಲಿ ನಿನ್ನ ಊಟ, ವಸತಿಗಾಗಿ ನಾವೇನೂ ಹಣ ಕೇಳಿಲ್ಲವಲ್ಲ?’ ಎಂದಳು.
ಮಧ್ಯಪ್ರವೇಶಿಸಿದ ಕಿಶೋರ್, ‘ನನಗಿನ್ನೂ ಐವತ್ತಾರು ವರ್ಷ. ಆಸ್ತಿವಿಭಜನೆ ಬಗ್ಗೆ ತೀರ್ವನಿಸಲು ಸಾಕಷ್ಟು ಸಮಯವಿದೆ. ಖಂಡಿತವಾಗಿಯೂ ನಿನಗೆ ಒಂದು ಪಾಲು ಕೊಡುವೆ. ನಿನಗೆ ಹಣದ ಅಡಚಣೆಯಿದ್ದರೆ ಹೇಳು, ಕೊಡುವೆ’ ಎಂದ. ‘ವಿಚ್ಛೇದನ ಸಮಯದಲ್ಲಿ ಬಂದಿದ್ದ ಹಣ ಖರ್ಚಾಗಿ ಹೋಗಿದೆ. ಎಲ್ಲದಕ್ಕೂ ನಿಮ್ಮನ್ನೇ ಅವಲಂಬಿಸಲು ಮುಜುಗರವಾಗುತ್ತದೆ. ಆಸ್ತಿಯಲ್ಲಿ ಈಗಲೇ ನನಗೆ ಪಾಲು ಕೊಡಿ’ ಎಂದಳು ಸೋನಿಯಾ. ‘ನಿನ್ನ ಇಬ್ಬರು ಸೋದರರು ನನ್ನಿಂದ ದೂರವಾಗಿದ್ದರೂ ಅವರಿಗೂ ಆಸ್ತಿ ಪಾಲು ಕೊಡುವೆ. ಆದರೆ ನನ್ನ ನಂತರ ನನ್ನ ಆಸ್ತಿಯೆಲ್ಲವನ್ನೂ ನಿನ್ನ ಅಮ್ಮನ ಹೆಸರಿಗೆ ಬರೆದು ಅವಳ ನಂತರ ನಿಮ್ಮ ಮೂವರಿಗೂ ಸಮಪಾಲು ಎಂದು ಬರೆಯುವೆ’ ಎಂದ ಕಿಶೋರ್.
‘ಅದು ಹೇಗೆ ಎಲ್ಲ ಆಸ್ತಿಯೂ ಅಮ್ಮನ ನಂತರವೇ ಮಕ್ಕಳಿಗೆ ಎನ್ನುವಿರಿ? ನನ್ನ ಇಬ್ಬರು ಸಹೋದರರಲ್ಲಿ ಒಬ್ಬ ನಿಮ್ಮೊಡನೆ ಜಗಳವಾಡಿಕೊಂಡು ದೂರವಾಗಿದ್ದು ಶ್ರೀಮಂತನಾಗಿದ್ದಾನೆ. ಇನ್ನೊಬ್ಬ ವಿದೇಶಿ ಪ್ರಜೆಯಾಗಿದ್ದಾನೆ. ಅವರಿಬ್ಬರಿಗೂ ಆಸ್ತಿ ಪಾಲನ್ನು ಏಕೆ ಬರೆಯಬೇಕು? ನಿಮ್ಮ ಆಸ್ತಿಯನ್ನು ನನ್ನ ಹಾಗೂ ಅಮ್ಮನ ಹೆಸರಿಗೆ ಅರ್ಧರ್ಧ ಮಾಡಿ’ ಎಂದಳು.
ಸಮಾಧಾನದಿಂದಲೇ ಅವಳ ಮಾತನ್ನು ಕೇಳಿದ ಕಿಶೋರ್, ‘ಸೋನಿಯಾ, ಆಸ್ತಿ ವಿಭಜನೆಗೆ ಇದು ಸಕಾಲವಲ್ಲ. ಇಂದೇ ನಾನು ವಕೀಲರನ್ನು ಭೇಟಿಯಾಗಿ ಅವರ ಸಲಹೆ ಪಡೆದು ಮುಂದಿನ ತೀರ್ಮಾನ ತೆಗೆದುಕೊಳ್ಳುತ್ತೇನೆ. ಅಲ್ಲಿಯವರೆಗೂ ಸುಮ್ಮನಿರು’ ಎಂದು ಹೇಳಿದ. ಆದರೆ ಸೋನಿಯಾ ಸುಮ್ಮನಾಗಲಿಲ್ಲ. ವಾರಕ್ಕೊಮ್ಮೆ ತಂದೆ-ತಾಯಿ ಜತೆ ಆಸ್ತಿಗಾಗಿ ಗಲಾಟೆ ಮಾಡತೊಡಗಿದಳು. ಕೆಲ ಕಾಲಾನಂತರ ಅವಳಿಗೆ ಒಂದು ಸಣ್ಣ ಸಂಸ್ಥೆಯಲ್ಲಿ ಕೆಲಸ ದೊರಕಿದ ಕಾರಣ ಆಸ್ತಿ ಬಗ್ಗೆ ಮಾತನಾಡುವುದನ್ನು ನಿಲ್ಲಿಸಿದ್ದಳು. ಮನೆಯಲ್ಲಿ ನೆಮ್ಮದಿಯಿತ್ತು. ಐದಾರು ತಿಂಗಳ ತರುವಾಯ ಸೋನಿಯಾಳ ತಾಯಿ ಸುನಂದಾ ತನ್ನ ಸೋದರನ ಅಂತ್ಯಕ್ರಿಯೆಗಾಗಿ ತವರಿಗೆ ಹೋದರು. ಹದಿನೈದು ದಿನಗಳ ನಂತರ ವಾಪಸಾಗುತ್ತೇನೆಂದು ಆಕೆ ತಿಳಿಸಿದ್ದರು. ಮನೆಯಲ್ಲಿ ಕಿಶೋರ್ ಮತ್ತು ಸೋನಿಯಾ ಇಬ್ಬರೇ ಇದ್ದರು. ಒಂದು ಸಂಜೆ ಸೋನಿಯಾ ವಾಡಿಕೆಗಿಂತ ಮುಂಚೆಯೇ ಮನೆಗೆ ಬಂದಳು. ಕಿಶೋರ್ ಕಚೇರಿಯಿಂದ ಮನೆಗೆ ವಾಪಸಾದಾಗ ತಂದೆಗೆ ಚಹಾ ಕೊಡುವಾಗ ಐದಾರು ನಿದ್ರೆಮಾತ್ರೆ ಬೆರೆಸಿದಳು. ಚಹಾ ಕುಡಿದ ಕೆಲವೇ ನಿಮಿಷಗಳಲ್ಲಿ ಕಿಶೋರ್ ನಿದ್ರಾಧೀನನಾದ. ಸೋನಿಯಾ ತನ್ನ ಸ್ನೇಹಿತ ವಿಕ್ರಮ್ನ್ನು ಮನೆಗೆ ಕರೆಸಿದಳು. ನಿದ್ರಿಸುತ್ತಿದ್ದ ಕಿಶೋರ್​ನ ಮುಖಕ್ಕೆ ಇಬ್ಬರೂ ಟವಲ್​ನ್ನು ಅಮುಕಿ ಹಿಡಿದು ಉಸಿರುಗಟ್ಟಿಸಿ ಸಾಯಿಸಿದರು. ವಿಕ್ರಮ್ ತಾನು ತಂದಿದ್ದ ಕಟುಕರ ಚಾಕುವಿನಿಂದ ಶವದ ರುಂಡ, ಮುಂಡ, ಕೈ, ಕಾಲುಗಳನ್ನು ಬೇರ್ಪಡಿಸಿದ. ನಂತರ ಸೋನಿಯಾ ಅದೇ ಟವಲಿನಲ್ಲಿ ದೇಹದ ತುಂಡುಗಳನ್ನು ಪ್ಯಾಕ್ ಮಾಡಿ ಸೂಟ್​ಕೇಸ್​ನಲ್ಲಿ ಭದ್ರಪಡಿಸಿದಳು. ಮನೆಯಲ್ಲಾಗಿದ್ದ ರಕ್ತದ ಕಲೆಗಳನ್ನು ಸೋಪು ನೀರಿನಲ್ಲಿ ತೊಳೆದರು. ಮಧ್ಯರಾತ್ರಿ ನಂತರ ಇಬ್ಬರೂ ವಿಕ್ರಮ್ ಮೋಟರ್ ಸೈಕಲ್​ನಲ್ಲಿ ನಗರದ ಹೊರಭಾಗದಲ್ಲಿದ್ದ ಹಳ್ಳಿಯೊಂದಕ್ಕೆ ಹೋಗಿ ಅಲ್ಲಿದ್ದ ಹಳೆ ಬಾವಿಯಲ್ಲಿ ಸೂಟ್​ಕೇಸನ್ನು ಎಸೆದರು.
ಮಾರನೆಯ ದಿನ ಕಿಶೋರ್ ಎಂದಿನಂತೆ ಕಚೇರಿಗೆ ಬರದಿದ್ದಾಗ ಮ್ಯಾನೇಜರ್ ಅವನನ್ನು ಹುಡುಕಿಕೊಂಡು ಮನೆಗೆ ಬಂದ. ಅಲ್ಲಿ್ಲ್ದ ಸೋನಿಯಾ ತನ್ನ ತಂದೆ-ತಾಯಿ ಜರೂರಿ ಕೆಲಸವೊಂದರ ಮೇಲೆ ಬೇರೆ ಊರಿಗೆ ಹೋಗಿದ್ದು ಎರಡು ವಾರಗಳ ನಂತರವೇ ವಾಪಸಾಗುವುದು ಎಂದು ಹೇಳಿದಳು. ಹತ್ತು ದಿನಗಳ ನಂತರ ಸೋನಿಯಾಳ ತಾಯಿ ಸುನಂದಾ ಮನೆಗೆ ವಾಪಸ್ಸಾಗಿ ‘ನಿನ್ನ ತಂದೆ ಎಲ್ಲಿ’ ಎಂದು ವಿಚಾರಿಸಿದಾಗ, ಕಚೇರಿಗೆ ಹೋಗಿರುವುದಾಗಿ ಉತ್ತರಿಸಿದ ಸೋನಿಯಾ ಅದೇ ಸಂಜೆ ತನ್ನ ತಾಯಿ ಕುಡಿಯುತ್ತಿದ್ದ ಚಹಾಕ್ಕೆ ನಿದ್ದೆಗುಳಿಗೆ ಬೆರೆಸಿದಳು. ವಿಕ್ರಮನ ಸಹಾಯದಿಂದ ಕಿಶೋರ್​ಗೆ ಮಾಡಿದಂತೆಯೇ ಸುನಂದಾಳನ್ನೂ ಕೊಲೆ ಮಾಡಿ ಅವಳ ದೇಹವನ್ನೂ ಕತ್ತರಿಸಿ ಸೂಟ್​ಕೇಸ್​ನಲ್ಲಿಟ್ಟು ಕಿಶೋರನ ಶವ ಎಸೆದಿದ್ದ ಬಾವಿಯಲ್ಲೇ ಆ ಶವವನ್ನೂ ಎಸೆದಳು. ಮಾರನೆಯ ದಿನ ಸೋನಿಯಾ ಸ್ಥಳೀಯ ಪೊಲೀಸ್ ಠಾಣೆಗೆ ಹೋಗಿ ತನ್ನ ತಂದೆ-ತಾಯಿಯರಿಬ್ಬರೂ ಕಾಣೆಯಾಗಿದ್ದಾರೆ ಎಂಬ ದೂರನ್ನು ನೀಡಿದಳು. ಪೊಲೀಸರು ದೂರು ದಾಖಲಿಸಿ ಕಾಣೆಯಾಗಿದ್ದ ದಂಪತಿಗಾಗಿ ಹುಡುಕಾಟ ಪ್ರಾರಂಭಿಸಿದರು. ಸುತ್ತಮುತ್ತಲಿನ ಪೊಲೀಸ್ ಠಾಣೆಗಳಿಗೆ ಮಾಹಿತಿ ನೀಡಿದರು.
ಎರಡು ದಿನಗಳ ನಂತರ ಸೋನಿಯಾ ಸೂಟ್​ಕೇಸುಗಳನ್ನು ಎಸೆದಿದ್ದ ಬಾವಿಯ ಬಳಿ ಹೋದ ಕುರಿಗಾಹಿಯೊಬ್ಬ ಬಾವಿಯಲ್ಲಿದ್ದ ಕಂದುಬಣ್ಣದ ಸೂಟ್​ಕೇಸ್ ಕಂಡು ಅದನ್ನು ಹೊರತೆಗೆಯಲು ಹೊರಟ. ಅದು ಬಾರದಿದ್ದಾಗ ತನ್ನ ಮಿತ್ರರನ್ನು ಸಹಾಯಕ್ಕಾಗಿ ಕರೆದ. ಎಲ್ಲರೂ ಸೂಟ್​ಕೇಸನ್ನು ಹೊರಗೆ ತೆಗೆದು ಬಿಚ್ಚಿ ನೋಡಿದಾಗ ಒಳಗಿದ್ದ ರಕ್ತಸಿಕ್ತ ದೇಹದ ಭಾಗಗಳನ್ನು ಕಂಡು ಗಾಬರಿಯಾಗಿ ಕೂಗತೊಡಗಿದರು. ಬಾವಿ ಬಳಿ ಜನಸಂದಣಿಯೇ ನೆರೆಯಿತು. ಆ ಸಮಯದಲ್ಲಿ ಅದೇ ದಾರಿಯಲ್ಲಿ ಹೋಗುತ್ತಿದ್ದ ಸುಧೀರ್ ಶವದ ತಲೆ ನೋಡಿ ಅದು ತನ್ನ ವಿಚ್ಛೇದಿತ ಪತ್ನಿ ಸೋನಿಯಾಳ ತಾಯಿಯದೆಂದು ಗುರುತಿಸಿದ. ಸ್ಥಳೀಯ ಪೊಲೀಸರಿಗೆ ಕೂಡಲೇ ಮಾಹಿತಿ ಹೋಯಿತು. ಪೊಲೀಸರು ಸ್ಥಳಕ್ಕೆ ಬಂದು ಪರಿಶೀಲಿಸಿ ಕೊಲೆ ಕೇಸು ದಾಖಲಿಸಿ ಅಕ್ಕಪಕ್ಕದ ಪೊಲೀಸ್ ಠಾಣೆಗಳಿಗೆ ಸುದ್ದಿ ಮುಟ್ಟಿಸಿದರು.
ಇಬ್ಬರು ವ್ಯಕ್ತಿಗಳು ಕಾಣೆಯಾಗಿರುವ ಬಗ್ಗೆ ದೂರು ಇದ್ದ ಕಾರಣ ಕಿಶೋರ್​ನನ್ನೂ ಅದೇ ರೀತಿ ಕೊಲೆ ಮಾಡಿರಬಹುದೆಂದು ಸಂಶಯಿಸಿ ಅದೇ ಬಾವಿ ಹಾಗೂ ಅಕ್ಕಪಕ್ಕದಲ್ಲಿ ಶೋಧ ನಡೆಸಿದಾಗ ಕೆಲವೇ ನಿಮಿಷಗಳಲ್ಲಿ ಬಾವಿಯಲ್ಲಿದ್ದ ಇನ್ನೊಂದು ಸೂಟ್​ಕೇಸ್ ಸಿಕ್ಕಿತು. ಅದನ್ನು ತೆರೆದು ನೋಡಿದಾಗ ಅದರಲ್ಲಿ ಕಿಶೋರ್​ನ ಶವದ ತುಂಡುಗಳು ದೊರೆತವು. ಆದರೆ ಶವ ಸಂಪೂರ್ಣ ಕೊಳೆತ ಸ್ಥಿತಿಯಲ್ಲಿತ್ತು. ಶವದ ಬೆರಳಿನಲ್ಲಿದ್ದ ಉಂಗುರದ ಮೂಲಕ ಗುರುತು ತಿಳಿಯಿತು. ಸೋನಿಯಾ ಸ್ಥಳಕ್ಕೆ ಬಂದು, ‘ಕೊಲೆಗಾರರನ್ನು ಕೂಡಲೇ ಪತ್ತೆಮಾಡಿ’ ಎಂದು ರೋದಿಸತೊಡಗಿದಳು. ಆರಂಭದಲ್ಲಿ ಪೊಲೀಸರಿಗೆ ಕೊಲೆಗಾರರ ಬಗ್ಗೆ ಯಾವುದೇ ಕುರುಹು ಸಿಗಲಿಲ್ಲ. ತನಿಖಾಧಿಕಾರಿ ಕಿಶೋರ್​ನ ನೆರೆಹೊರೆಯವರನ್ನು ಸಂರ್ಪಸಿದಾಗ ಅವರಲ್ಲಿ ಬಹುತೇಕರು ಕಳೆದ ಕೆಲವು ದಿನಗಳಿಂದ ಸೋನಿಯಾಳ ನಡವಳಿಕೆಯಲ್ಲಿ ಬದಲಾವಣೆ ಕಂಡಿದ್ದೇವೆ, ತಂದೆ-ತಾಯಿ ಕಾಣೆಯಾದರೂ ಆಕೆ ಆತಂಕದಿಂದಿರಲಿಲ್ಲ ಎಂದರು. ‘ನಮ್ಮಿಬ್ಬರ ವಿವಾಹ ವಿಚ್ಛೇದನವಾದ ನಂತರ ಸೋನಿಯಾ ಮೋಜಿನ ಜೀವನ ನಡೆಸುತ್ತಿದ್ದಾಳೆ. ಈ ಕೊಲೆಗಳಲ್ಲಿ ಆಕೆಯ ಕೈವಾಡವಿರಬಹುದು’ ಎಂದು ಸುಧೀರ್ ಪೊಲೀಸರಿಗೆ ಹೇಳಿದ.
ತನಿಖಾಧಿಕಾರಿ ಸೋನಿಯಾಳನ್ನು ಠಾಣೆಗೆ ಕರೆಸಿ ತೀವ್ರ ವಿಚಾರಣೆ ಮಾಡಿದಾಗ ಆಕೆ, ‘ವಿಕ್ರಮ್ೊಡನೆ ದೈಹಿಕ ಸಂಪರ್ಕವನ್ನಿಟ್ಟುಕೊಂಡಿದ್ದು, ಲಗ್ನವಾಗಲು ನಿಶ್ಚಯಿಸಿದ್ದೇವೆ. ತಂದೆ ಆಸ್ತಿಯಲ್ಲಿ ಅರ್ಧಪಾಲು ಕೊಡುವುದಿಲ್ಲವೆಂದು ಖಾತ್ರಿಯಾದಾಗ ನಾನು ತಂದೆ-ತಾಯಿಯನ್ನು ಕೊಲೆ ಮಾಡಲು ತೀರ್ವನಿಸಿದೆ’ ಎಂದಳು. ಕೊಲೆ ಮತ್ತು ಸಾಕ್ಷ್ಯ ನಾಶ ಆರೋಪದ ಮೇಲೆ ಸೋನಿಯಾ ಮತ್ತು ವಿಕ್ರಮ್ನ್ನು ನ್ಯಾಯಾಲಯದಲ್ಲಿ ಹಾಜರು ಪಡಿಸಲಾಯಿತು. ವಿಚಾರಣೆ ನಂತರ ನ್ಯಾಯಾಧೀಶರು ಇಬ್ಬರಿಗೂ ಏಳು ವರ್ಷಗಳ ಕಠಿಣ ಶಿಕ್ಷೆ ವಿಧಿಸಿದರು. ‘ತಂದೆ-ತಾಯಿಗೆ ಋಣತೋರದ ಮಕ್ಕಳು ಸರ್ಪದ ಹಲ್ಲಿಗಿಂತ ಮೊನಚು’ ಎಂದ ಶೇಕ್ಸ್​ಪಿಯರ್​ನ ಹೇಳಿಕೆಗೆ ಸೋನಿಯಾ ಉತ್ತಮ ಉದಾಹರಣೆಯಾದಳು.
Leave a Reply
Your email address will not be published. Required fields are marked *
Comment
