ಸಂಪೂರ್ಣವಾಗಿ ಬದುಕು. ಸುಮ್ಮನೇ ಪ್ರೀತಿಸು. ಹುಟ್ಟಿದ್ದೀಯಲ್ಲ? ಅದಕ್ಕೆ ಋಣಿಯಾಗಿರು. ನಿನ್ನ ಅಸ್ತಿತ್ವಕ್ಕೆ ಋಣಿಯಾಗಿರು. ಎಲ್ಲಿಗೋ ಹೊರಡಬೇಡ. ಚೆಂದದ್ಯಾವುದನ್ನೂ ನಾಳೆಗೆ ಮುಂದೂಡಬೇಡ. ಇವತ್ತೇ, ಈಗಲೇ, ಇಲ್ಲೇ ಅನುಭವಿಸು.
‘ಜಗತ್ತಿನ ಅತ್ಯಂತ ಯಶಸ್ವೀ ಪ್ರೇಮಿಗಳು ಯಾರು ಹೇಳಿ?’
‘ಯಾವತ್ತೂ ಒಬ್ಬರನ್ನೊಬ್ಬರು ಭೇಟಿಯೇ ಆಗದೆ ಉಳಿದುಹೋದವರು! ಅವರಿಗಿಂತ ಅದ್ಭುತವಾದ, ಸುಂದರವಾದ, ರೊಮ್ಯಾಂಟಿಕ್ ಆದ ಜೀವನ ಇನ್ಯಾರಿಗೂ ಸಿಗೋದಕ್ಕೆ ಸಾಧ್ಯವಿಲ್ಲ. ಬೇಕಾದರೆ ನೋಡಿ, ಅವರು ಜಗಳವಾಡಲ್ಲ, ಸಿಡುಕಲ್ಲ, ಗೊಣಗೋದಿಲ್ಲ. ಅರೆರೇ, ಇವಳು ನಾನಂದುಕೊಂಡಂಥ, ನಾನು ಹುಡುಕ್ತಾ ಇದ್ದಂಥ, ನನಗೇ ಅಂತ ಹೇಳಿ ಮಾಡಿಸಿದಂಥ ಹೆಂಗಸಲ್ಲ ಕಣಯ್ಯಾ ಅಂತ ಅವನಿಗೆ ಗೊತ್ತೇ ಆಗಲ್ಲ, ಗೊತ್ತಾಗೋಷ್ಟು ಹತ್ತಿರಕ್ಕೆ ಅವರು ಬರೋದೇ ಇಲ್ಲ. ಏಕೆಂದರೆ, ಅವರು ಒಬ್ಬರನ್ನೊಬ್ಬರು ಭೇಟಿಯಾಗೋದೇ ಇಲ್ಲ. ಆದರೆ ದುರಂತ ಗೊತ್ತ? ಅನೇಕ ಪ್ರೇಮಿಗಳು ಮದುವೆಯಾಗಿಬಿಡ್ತಾರೆ. ಅದಕ್ಕಿಂತ ದೊಡ್ಡ ದುರದೃಷ್ಟಕರ ಅಪಘಾತ ಇನ್ನೊಂದಿಲ್ಲ’ ಅಂದವನು ರಜನೀಶ್.
‘ನಾನಸಲು ಮಾತಿನ ಮನುಷ್ಯ ಅಲ್ಲ. Of course, ಜಗತ್ತಿನಲ್ಲಿ ಉಳಿದೆಲ್ಲರಿಗಿಂತ ಜಾಸ್ತಿ ಮಾತಾಡಿದೀನಿ. ಆದರೆ ನಿಮಗೆ ಗೊತ್ತಾ? ನಾನಾಡಿದ ಮಾತೆಲ್ಲ, ಗಾಳದ ತುದಿಗೆ ಕಟ್ಟಿರೋ ಬೇಟೆ ಹುಳದಂಥವು. ನಿಮಗೆ ನಾನು ನಿಜಕ್ಕೂ ಹೇಳಬೇಕು ಅಂದುಕೊಂಡದ್ದು ಮಾತಲ್ಲ… ಮೌನವನ್ನ! ಅದನ್ನು ಹೇಳೋಕ್ಕೆ ಹೊರಟವನು ಇಷ್ಟೊಂದು ಮಾತಾಡಿಬಿಟ್ಟೆ’ ಅಂತಾನೆ ರಜನೀಶ್. ಬಹುಶಃ ಕಾಮವನ್ನ ಬಳಸಿ ದೇವರನ್ನು ತಲುಪಿ ಅಂದ ಹಾಗೆಯೇ, ಆತ ಮೌನವನ್ನು ಬಳಸಿ ನಿಮ್ಮನ್ನು ತಲುಪಿಕೊಳ್ಳಿ ಅಂದ. ಜಗತ್ತಿಗೆ ನಗೋದನ್ನ ಕಲಿಸ್ತೀನಿ ಅಂದ ಅದೇ ರಜನೀಶ್, ಕಣ್ಣೀರೆಂದರೆ ಎಂಥ ಅದ್ಭುತ ಗೊತ್ತಾ? ಅಂತ ಉದ್ಗರಿಸಿದ. ಕಣ್ಣೀರನ್ನ ಯಾಕೆ ಯಾವಾಗಲೂ ದುಃಖ ಅಂದುಕೊಳ್ತೀರಿ? ಕಣ್ಣೀರೊಂದು ನಿಗೂಢ. ಅದೊಂದು mystery. ಅದರ ಕೆಲಸವೇ ವಿಚಿತ್ರ ಮತ್ತು ವಿಲಕ್ಷಣ. ಯಾವುದನ್ನೋ ಹೇಳೋಕಾಗದೆ ನಿಮ್ಮ ನಾಲಗೆ, ಗಂಟಲು, ಮಾತು, ತುಟಿ ವಿಲವಿಲ ಒದ್ದಾಡ್ತಾ ಇರುವಾಗ- ಥಟ್ಟಂತ ಎರಡು ಹನಿ ಕಣ್ಣೀರು ಹೇಳಬೇಕಾದ್ದನ್ನೆಲ್ಲ ಹೇಳಿ ಮುಗಿಸ್ತವೆ. ಕಣ್ಣೀರು ಆಪದ್ಬಂಧು. ಅದು ಮನಸ್ಸು ಕಂಡುಕೊಂಡ ಎಮರ್ಜೆನ್ಸಿ ಮೆಥೆಡ್ಡು. ಹ್ಯಾಗೆ ನಗುವಿಗೆ ಸಾವಿರ ಅರ್ಥಗಳಿರ್ತವೋ, ಕಣ್ಣೀರಿಗೂ ಇಂಥದೇ ಅರ್ಥ ಅಂತ ಇರಲ್ಲ. ಒಂದೊಂದ್ಸಲ ನಿಮಗೆ ಎಷ್ಟೊಂದು ಸಂತೋಷವಾಗಿರುತ್ತೆ ಅಂದ್ರೆ, ಅದನ್ನ ವ್ಯಕ್ತಪಡಿಸೋದಕ್ಕೋಸ್ಕರ ನಗೋದಿದೆಯಲ್ಲ? ಅದು stupid ಅನ್ನಿಸಿಬಿಡುತ್ತೆ. ಅಂಥ ಉತ್ಕಟ ಸಂತೋಷವನ್ನ ಹೇಳಿಕೊಳ್ಳೋದಿಕ್ಕೆ ಕಣ್ಣೀರೇ ಸರಿ. ಕಣ್ಣೀರಿಗೆ ಮಾತ್ರ ಆ ಸಮರ್ಪಕತೆ ಇದೆ. ತುಂಬ ದಿನಗಳ ನಂತರ, ವರ್ಷಗಳ ನಂತರ ಭೇಟಿಯಾದ ಗೆಳೆಯರು ನಗೋದಿಲ್ಲ, ಮಾತಾಡಲ್ಲ, ಗಾಢವಾಗಿ ಅಪ್ಪಿಕೋತಾರೆ. ಹೆಗಲ ಮೇಲೆ ಪರಸ್ಪರರ ಮುಖವಿಟ್ಟುಕೊಂಡು ಸುಮ್ಮನೆ ಅಳ್ತಾರೆ. ಕಣ್ಣೀರು ಧಾರಾಕಾರ. ಎಷ್ಟು ನೆನಪು, ಎಷ್ಟು ಪ್ರಶ್ನೆ, ಎಷ್ಟು ಉತ್ತರ, ಎಷ್ಟೆಷ್ಟು ವಿವರಣೆ, ಎಷ್ಟೆಲ್ಲ ಅನುಭವಗಳ ವಿಲೇವಾರಿ, ಎಷ್ಟು ಪ್ರೀತಿಗಳ ವಿನಿಮಯ, ಎಷ್ಟೊಂದು ದುಗುಡ ಇಳಿದುಹೋಯಿತು! ಅದೆಲ್ಲದಕ್ಕೂ ಖರ್ಚಾದದ್ದು ಎರಡೇ ಹನಿ ಕಣ್ಣೀರು ಅಂತ ವಿವರಿಸಿದ ರಜನೀಶನನ್ನು ‘ಸೆಕ್ಸ್ ಗುರು’ ಅಂತ ಕರೆದದ್ದು ಯಾರ ತಪು್ಪ?
ಆತ ಸೆಕ್ಸಿಗಿಂತ ಮೌನದ ಬಗ್ಗೆ, ದೇವರಿಗಿಂತ ಧ್ಯಾನದ ಬಗ್ಗೆ, ಧರ್ಮಕ್ಕಿಂತ ಆನಂದದ ಬಗ್ಗೆ ಮಾತಾಡಿದ. ಪದ್ಮಾಸನ ಹಾಕಿಕೊಂಡು, ನಿಟಾರು ಬೆನ್ನು ಮಾಡಿಕೊಂಡು, ಕಣ್ಣು ಮುಚ್ಚಿಕೊಂಡು ಗಂಟೆಗಟ್ಟಲೆ ಧ್ಯಾನ ಮಾಡಿದವರನ್ನು ಗೇಲಿಮಾಡಿದ. ಧ್ಯಾನದ ಬಗ್ಗೆ ಸಾವಿರಾರು ವರ್ಷಗಳಿಂದ ಚರ್ಚೆಯಾಗಿದೆ. ಧ್ಯಾನ ಕಲಿಸಲಾಗಿದೆ, ಧ್ಯಾನ ಮಾಡಲಾಗುತ್ತಿದೆ. ‘ಬೆಳಗ್ಗೆ ಎದ್ದು ಹತ್ನಿಮಿಷ ಒಂದ್ಕಡೆ ಕೂತು ಧ್ಯಾನ ಮಾಡಿಬಿಟ್ರೆ ಅವತ್ತಿಡೀ ಮನಸ್ಸಿಗೆ ಶಾಂತಿ ಸಿಕ್ಕುತ್ತೆ ಕಣ್ರೀ’ ಅಂತಾರಲ್ಲ? ಅವರು ಸುಳ್ಳು ಹೇಳ್ತಿದ್ದಾರೆ ಅಂದ. ನೀವು ವರ್ಷಗಟ್ಟಲೆ ಮಾಡಿದ್ದು ಧ್ಯಾನವಲ್ಲ, ಅದು meditation ಅಲ್ಲ. ಶುದ್ಧ ವೇಸ್ಟ್ ಆಫ್ ಟೈಮು ಅಂದ. ಧ್ಯಾನದ ಮೂಲಬೀಜ ನಿಮ್ಮಲ್ಲಿ ಹುಟ್ತಹುಟ್ತಲೇ ಇರಬೇಕು. ಅದು ಬುದ್ಧಿವಂತರ ಜಗತ್ತಿಗೆ ಸಂಬಂಧಿಸಿದ್ದಲ್ಲ. ಅದು ಹೃದಯವಂತರಿಗೆ ಸಂಬಂಧಿಸಿದ ವಿದ್ಯೆ. ಹೃದಯದಲ್ಲಿ meditation , ಮೈಮರೆವಿನ ಮೂಲಬೀಜವಿಲ್ಲದ ಮನುಷ್ಯನ ನೆತ್ತಿಯ ಮೇಲೆ ಭಗವಂತ ತನ್ನೆಲ್ಲ ಕರುಣೆಯ ಮಳೆಗರೆದರೂ, ಅವನಲ್ಲಿ ಜ್ಞಾನೋದಯದ ಮೊಳಕೆ ಒಡೆಯುವುದಿಲ್ಲ. ಅವನು ವರ್ಷಗಟ್ಟಲೆ ಹಾಕಿದ್ದು ಬರೀ ಪದ್ಮಾಸನ- ಅಂದುಬಿಡುತ್ತಾನೆ ರಜನೀಶ್. ಜ್ಞಾನದ ಬೆಳಕು ಮೂಡಿಸದ ಮೆಡಿಟೇಷನ್ನು ಶುದ್ಧದಂಡ ಅನ್ನುತ್ತಾನೆ. ಕಣ್ಣುಮುಚ್ಚಿಕೊಂಡು ಕೂತು ಸಮಯ ಹಾಳುಮಾಡಿಕೊಳ್ಳಬೇಡಿ ಅನ್ನುತ್ತಾನೆ.
ಅಷ್ಟು ಗಂಭೀರವಾಗಿ ಧೇನಿಸಲಾಗದವನನ್ನು ಕರೆದು- ದಿವ್ಯವಾಗಿ, ಗಾಢವಾಗಿ, ಸಂಪೂರ್ಣವಾಗಿ ಬದುಕು. ಸುಮ್ಮನೇ ಪ್ರೀತಿಸು. ಹುಟ್ಟಿದ್ದೀಯಲ್ಲ? ಅದಕ್ಕೆ ಋಣಿಯಾಗಿರು. ನಿನ್ನ ಅಸ್ತಿತ್ವಕ್ಕೆ ಋಣಿಯಾಗಿರು. ಎಲ್ಲಿಗೋ ಹೊರಡಬೇಡ. ಮನಸ್ಸು ಟ್ರಿಕ್ಕಿ ಖದೀಮನಂಥದು. ಇಲ್ಲಿದ್ದರೆ ಇನ್ನೆಲ್ಲಿಗೋ ಹೊರಡೋಣವೆನ್ನುತ್ತದೆ. ಸಂತೋಷ ಅಲ್ಲಿದೆ ಅಂತ ಆಸೆ ಹುಟ್ಟಿಸುತ್ತದೆ. ಎಲ್ಲಿಗೂ ಹೊರಡಬೇಡ. ಟಿಕೆಟ್ ರದ್ದುಮಾಡು. ತೆಪ್ಪಗಿರು. ಚೆಂದದ್ಯಾವುದನ್ನೂ ನಾಳೆಗೆ ಮುಂದೂಡಬೇಡ. ಇವತ್ತೇ, ಈಗಲೇ, ಇಲ್ಲೇ ಅನುಭವಿಸು. ಬದುಕಿಗೊಂದು thanks ಹೇಳು. ಯಾಕೆ ಸಾಯ್ತೀನಿ ಅಂತೀಯ?
ಆತ್ಮಹತ್ಯೆ ಅನ್ನೋದು ಮನುಷ್ಯ ಮಾಡುವ ಕಟ್ಟಕಡೆಯ ಕಂಪ್ಲೇಂಟು. ಸುಂದರವಾದ ಬದುಕಿನೆಡೆಗೆ ಆತ ಮಾಡುವ ಕುರೂಪಿ ಕಂಪ್ಲೇಂಟು- ಅಂತ ಮನುಷ್ಯ ಸಂಕುಲವನ್ನು ಗದರಿಸಿದವನು ಆಚಾರ್ಯ.
ಆತನ ಐದು ಅಧಿಕೃತ ಜೀವನಚರಿತ್ರೆಗಳಿವೆ. ಆತನ ವಿರುದ್ಧ ಆತನ ಹದಿಮೂರು ವರ್ಷಗಳ ಬಾಡಿಗಾರ್ಡ Hugh Milne ಬರೆದ God that failed ಎಂಬ ಮತ್ತೊಂದು ಅದ್ಭುತ ಪುಸ್ತಕವಿದೆ. ರಜನೀಶ್ ಬಗೆಗಿನ ಸುಳ್ಳುಗಳಿವೆ. ಮೂಢನಂಬಿಕೆಗಳಿವೆ. ಆಪಾದನೆಗಳಿವೆ. ಅವೆಲ್ಲವುಗಳ ನಡುವೆಯೇ ಅಪ್ಪಟ ಸತ್ಯಗಳೂ ಇವೆ. ಗುಡ್ಡೆಹಾಕಿಕೊಂಡು ಕುಳಿತಿದ್ದೇನೆ. ಎಷ್ಟು ಓದಿದರೂ ಮುಗಿಯುತ್ತಿಲ್ಲ. ಕೆಲವು ಪ್ರಶ್ನೆಗಳು ಬಗೆಹರಿಯುತ್ತಲೂ ಇಲ್ಲ. ಏಕೆಂದರೆ, ಖುದ್ದು ರಜನೀಶನೇ ಹೇಳಿದಂತೆ- ಒಬ್ಬ ಮನುಷ್ಯ ಕೇಳಿದ ಪ್ರಶ್ನೆ ಅದೆಂಥದ್ದೇ ಆಗಿರಲಿ; ಅದು ಇಡೀ ಮನುಷ್ಯ ಸಂಕುಲದ ಪ್ರಶ್ನೆಯಾಗಿರುತ್ತದೆ. ನಿಮಗದು ಗೊತ್ತಿರಬಹುದು; ಗೊತ್ತಿಲ್ಲದೆಯೂ ಇರಬಹುದು. ನಿಮ್ಮ ಪ್ರಜ್ಞೆಗೆ ಆ ಪ್ರಶ್ನೆ ಗೋಚರಿಸಿರದೆ ಹೋಗಿರಬಹುದು. ಅಂಥದೊಂದು ಪ್ರಶ್ನೆಗೆ ನಿಮ್ಮ ಕಾಲ ಪಕ್ವವಾಗಿರದೆ ಹೋಗಿರಬಹುದು. ನೀವು ಮತ್ಯಾವತ್ತೋ ಆ ಪ್ರಶ್ನೆ ಕೇಳಬಹುದು. ಅಥವಾ ಆ ಪ್ರಶ್ನೆಯನ್ನು ನೀವು ಅದೆಷ್ಟು ಆಳಕ್ಕೆ ತುಳಿದಿಟ್ಟಿರಬಹುದೆಂದರೆ, ಅಸಲಿಗೆ ಅಂಥದೊಂದು ಪ್ರಶ್ನೆ ಇದೆಯೋ ಇಲ್ಲವೋ ಅಂತ ನಿಮಗೆ ಗೊಂದಲವಿರಬಹುದು. ಗೊತ್ತಿಲ್ಲದಿರಬಹುದು. ಆದರೆ ಚೆನ್ನಾಗಿ ತಿಳಿದುಕೊಳ್ಳಿ; ನಿಮ್ಮದಲ್ಲದ, ನಿಮಗೆ ಸಂಬಂಧಿಸದ ಯಾವ ಪ್ರಶ್ನೆಯೂ ಜಗತ್ತಿನಲ್ಲಿಲ್ಲ!
ಇದನ್ನು ಬಹುಶಃ ನನ್ನನ್ನು ಕುರಿತೇ ಹೇಳಿದ್ದಾನೇನೋ ರಜನೀಶು. ಏಕೆಂದರೆ, ಈತನನ್ನು ಓದಲು ಕೈಗೆತ್ತಿಕೊಂಡಾಗಿನಿಂದ ನನ್ನನ್ನು ಒಂದೇ ಪ್ರಶ್ನೆ ಕಾಡುತ್ತಿದೆ.
ಈತ ನನಗೇ ಏಕೆ ಗಂಟುಬಿದ್ದ?
ಪ್ರಶ್ನೆ ನಿಮ್ಮದೂ ಆಗಿರಬಹುದಲ್ಲವೇ!
3 Replies to “ಈತ ನನಗೇ ಏಕೆ ಗಂಟುಬಿದ್ದ?”
ರಾಜಶೇಖರ್ says:
March 31, 2019 at 7:37 AM
ರವಿಯವರು ಅನ್ಯ ಭಾಷೆಗಳಿಂದ ಅನುವಾದಿಸಲು ಬೆಟ್ಟದಷ್ಟು ಸರಕಿದೆ.ಅವರಂಥ ಅನುವಾದಕರು ಬಹಳ ವಿರಳ.ಇವರು ಇತ್ತೀಚೆಗೆ ಅನುವಾದಗಳನ್ನು ಮಾಡಿಲ್ಲ.ಸಧ್ಯಕ್ಕೆ ನನಗೆ ಜ್ಞಾಪಕಕ್ಕೆ ಎರಡು ಆಂಗ್ಲ ಪುಸ್ಥಕಗಳು ಬರುತ್ತಿದೆ.1.ರೆಡಿ ಟು ಫೈ಼ರ್-ನಂಬಿನಾರಾಯಣನ್.,2.ದ ಕೋಯಲಿಶನ್ ಇಯರ್ಸ್-1966-2010―ಪ್ರಣಬ್ ಮುಖರ್ಜಿ. ಮನಸು ಮಾಡುವರೇ?ಮುಂದೆ ಇನ್ನೂ ಹೆಸರಿಸುತ್ತೇನೆ.ಇಂತೀ ನಿಮ್ಮ ಅಭಿಮಾನಿ.
Abhishek Inchal says:
March 31, 2019 at 11:23 AM
Ravi, very well written article. Kudos to you!
Osho does this – he throws you to the wall, pulls you, turns you around, shakes you bottom up and throws u up in the air. He takes you on pleasure trip like you’ve never experienced before.
The shackles of your Belief system is tossed, crushed and packed to the trash . Osho opens avenues to explore and look out for truth – your own truth.
Certainly as Ravi wrote, Osho is an addiction,for  wisdom, research and enquiry. It’s a one way trip to Osho, there is coming to him but never going back.
Gunjmanja says:
April 1, 2019 at 1:36 AM
ಹೌದು ಎರಡು ಕಣ್ಣೀರು ಹನಿ ಅನ್ನುವುದೋ ? ಅಥವಾ ಆನಂದ ಬಾಷ್ಪ ಎನ್ನುವುದೋ ? ಒಟ್ಟಿನಲ್ಲಿ ಅರ್ಥಪೂರ್ಣತೆಯನ್ನು ಸಮಯಕ್ಕೆ ಸರಿಯಾಗಿ ತಂದೊಡ್ಡುತ್ತದೆ. ನಾನು ಇತ್ತೀಚಿಗೆ ರಂಗ ಶಂಕರದಲ್ಲಿ ಒಂದು ಉತ್ತಮ ಕನ್ನಡ ನಾಟಕವನ್ನು ನೋಡಿ ಮುಗಿಸಿದಮೇಲೆ, ಅಭಿನಯಿಸಿದ ಕಲಾವಿದರೆಲ್ಲ ಬಂದು ಸಾಲಾಗಿ ನಿಂತರು. ನಿರ್ದೇಶಕರು ಎಲ್ಲಾ ಕಲಾವಿದರನ್ನು ಪರಿಚಯ ಮಾಡಿಸತೊಡಗಿದರು. ನನಗೆ ಅರಿವಿಲ್ಲದಂತೆ ನನ್ನ ಕಣ್ಣುಗಳು ತುಂಬಿ ಬಂದವು. ಈಗ ಕಾರಣಗಳನ್ನು ಶೋಧಿಸತೊಡಗಿದರೆ, ಒಂದೇ ಒಂದು ಕಾರಣವನ್ನು ಕಾಣದಾದೆ. ಎಲ್ಲಾ ಕಲಾವಿದರನ್ನು ಒಟ್ಟಿಗೆ ನೋಡಿ ಮನಸ್ಸಿಗೆ ಖುಷಿಯಾಯಿತೋ ? ಇಲ್ಲಾ ಅಯ್ಯೋ ನಾಟಕ ಮುಗಿದೇಹೋಯಿತಲ್ಲಾ ಎಂದು ದುಃಖವಾಯಿತೋ ? ಅಥವಾ ಇಂಥಾ ಒಂದು ಸುಂದರ ನಾಟಕವನ್ನು ನಮ್ಮೆಲ್ಲರಿಗಾಗಿ ಕಷ್ಟಪಟ್ಟು ಅದ್ಭುತವಾಗಿ ಮಾಡಿ ತೋರಿಸಿದರಲ್ಲ ಎಂದು ಕರುಣೆ ಉಕ್ಕಿತೋ ? ಇಲ್ಲಾ ಈ ಕಲಾವಿದರು ಯಾರೂ ನನಗೆ ಪರಿಚಯ ಇಲ್ಲವೆಂದೋ ? ಅಯ್ಯೋ ಈ ಕಲಾವಿದರನ್ನು ನಾನು ಇನ್ನು ಇಲ್ಲೇ ಬಿಟ್ಟು ಮನೆಗೆ ಹೋಗಬೇಕಲ್ಲಾ ಎಂದೋ ? ಈ ಕಲಾವಿದರೆಲ್ಲಾ ಒಟ್ಟಿಗಿದ್ದಾರೆ, ಇಲ್ಲಿ ನಾನೊಬ್ಬ ಅನಾಥನಂತೆ ನಿಂತಿದ್ದೀನಲ್ಲ ಎಂದೋ ? ಅವರೆಲ್ಲ ಕೊಟ್ಟ ಉತ್ತಮ ಸಂದೇಶಕ್ಕೋ ? ಅಯ್ಯೋ ಇಂಥ ಉತ್ತಮ ಕಲಾವಿದರಿಗೆ ನಾನೇನೂ ಸಹಾಯ ಮಾಡಲಾರೆನೆಂಬ ಹತಾಶ ಅಸಹಾಯಕ ಭಾವನೆಯಿಂದಲೋ ? ಹೀಗೆ ಹುಡುಕುತ್ತ ಹೋದರೆ ಒಂದಲ್ಲ ಎರಡಲ್ಲ ಈ ಕಣ್ಣೀರ ಕಾರಣಗಳು. ಅಂತೆಯೇ ಕಣ್ಣಾಲಿಗಳು ತುಂಬಿ ಬರುವವು ಹತ್ತು ಹಲವು ಸಂದರ್ಭಗಳಲ್ಲಿ ಬೇರೆ ಬೇರೆ ಕಾರಣಗಳಿಗೆ ಅಥವಾ ಹಲವಾರು ಕಾರಣಗಳಿಗೆ ಒಟ್ಟಿಗೇ. – ಗುಂಜ್ಮ೦ಜ
