ವಿಜಯವಾಣಿ ಸುದ್ದಿಜಾಲ August 22, 2019   3:00 AM No Comments
ಬೆಂಗಳೂರು: ನಾಗತಿಹಳ್ಳಿ ಚಂದ್ರಶೇಖರ್ ನಿರ್ದೇಶನದ ಸೂಪರ್​ಹಿಟ್ ಸಿನಿಮಾ ‘ಅಮೆರಿಕಾ ಅಮೆರಿಕಾ’ದಲ್ಲಿ ನಟ ರಮೇಶ್ ಅರವಿಂದ್​ಗೆ ಜೋಡಿಯಾಗಿ ನಟಿ ಹೇಮಾ ಪಂಚಮುಖಿ ಬಣ್ಣ ಹಚ್ಚಿದ್ದರು. 1995ರಲ್ಲಿ ತೆರೆಕಂಡ ಆ ಚಿತ್ರದ ಹಾಡುಗಳು ಇಂದಿಗೂ ಕೇಳುಗರ ಫೇವರಿಟ್ ಆಗಿ ಉಳಿದುಕೊಂಡಿವೆ. ‘ನೂರು ಜನ್ಮಕೂ ನೂರಾರು ಜನ್ಮಕೂ..’ ಗೀತೆ ಮೂಲಕ ರಮೇಶ್-ಹೇಮಾ ಜೋಡಿ ಪ್ರೇಕ್ಷಕರಿಗೆ ಮೋಡಿ ಮಾಡಿತ್ತು. ಕೆಲವೇ ಸಿನಿಮಾಗಳಲ್ಲಿ ನಟಿಸಿದ್ದರೂ ಅಭಿಮಾನಿಗಳ ಮನದಲ್ಲಿ ಜಾಗ ಪಡೆಯುವಲ್ಲಿ ಹೇಮಾ ಯಶಸ್ವಿ ಆಗಿದ್ದರು. ‘ಕ್ರೇಜಿ ಸ್ಟಾರ್’ ರವಿಚಂದ್ರನ್ ನಟನೆಯ ‘ರವಿ ಮಾಮ’ ಹೇಮಾ ನಟಿಸಿದ್ದ ಕೊನೇ ಚಿತ್ರ. ಆ ಬಳಿಕ ಬಣ್ಣದ ಬದುಕಿನಿಂದ ಅಂತರ ಕಾಯ್ದುಕೊಂಡಿದ್ದ ಅವರು ‘ರಕ್ಷಾಬಂಧನ’ ಧಾರಾವಾಹಿಯ ಮೂಲಕ ಕಿರುತೆರೆ ಪ್ರೇಕ್ಷಕರಿಗೆ ದರ್ಶನ ನೀಡುತ್ತಿದ್ದಾರೆ. ಮಾಲತೇಶ್ ನಿರ್ದೇಶನದ ಈ ಸೀರಿಯಲ್​ನಲ್ಲಿ ಉದ್ಯಮಿಯೊಬ್ಬರ ಪತ್ನಿಯಾಗಿ ಹಾಗೂ ಈಶ್ವರಿ ಮಹಾದೇವನ್ ಎಂಬ ಜವಾಬ್ದಾರಿಯುತ ತಾಯಿಯ ಪಾತ್ರದಲ್ಲಿ ಹೇಮಾ ನಟಿಸುತ್ತಿದ್ದಾರೆ. ‘ಕಿರುತೆರೆಯ ಮೂಲಕ ನನ್ನ ನಟನಾ ವೃತ್ತಿ ಪುನಾರಂಭವಾಗಿದೆ. ‘ಅಮೆರಿಕಾ ಅಮೆರಿಕಾ’ ಮತ್ತು ‘ರವಿಮಾಮ’ ಚಿತ್ರಗಳಲ್ಲಿ ನಾನು ನಿಭಾಯಿಸಿದ್ದ ಪಾತ್ರ ಸದಾ ಜನರ ನೆನಪಿನಲ್ಲಿರುವಂತದ್ದು. ಮುಂದಿನ ದಿನಗಳಲ್ಲಿ ಯಾವುದಾದರೂ ಇಂಥ ಆಸಕ್ತಿದಾಯಕ ಪಾತ್ರದ ಅವಕಾಶ ಬಂದರೆ ಸಿನಿಮಾಗಳಲ್ಲಿ ನಟಿಸಲು ಸಿದ್ಧವಿದ್ದೇನೆ’ ಎಂದಿದ್ದಾರೆ ಹೇಮಾ. ವಿಶೇಷವೆಂದರೆ, ಸಿನಿಮಾಗಳಲ್ಲಿ ಅಭಿನಯಿಸುವುದಕ್ಕೂ ಮುಂಚೆ ಅವರು ಕಿರುತೆರೆಯಲ್ಲಿ ಕಾಣಿಸಿಕೊಂಡಿದ್ದರು. 1992ರಲ್ಲಿ ‘ರೈತ ಯೋಧ’ ಎಂಬ ಧಾರಾವಾಹಿಯಲ್ಲಿ ಬಣ್ಣ ಹಚ್ಚಿದ್ದ ಹೇಮಾ ಈಗ ಹಲವು ವರ್ಷಗಳ ಬಳಿಕ ಮತ್ತೆ ಕಿರುತೆರೆಗೆ ಮರಳಿದ್ದಾರೆ.
Leave a Reply
Your email address will not be published. Required fields are marked *
Comment
