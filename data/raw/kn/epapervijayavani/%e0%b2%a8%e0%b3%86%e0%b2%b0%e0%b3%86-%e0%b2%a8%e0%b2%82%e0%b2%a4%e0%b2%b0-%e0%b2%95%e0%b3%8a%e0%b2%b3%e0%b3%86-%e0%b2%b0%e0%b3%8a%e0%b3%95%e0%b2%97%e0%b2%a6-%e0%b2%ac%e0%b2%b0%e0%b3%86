Uttara Kannada August 22, 2019   3:00 AM No Comments
ಯಲ್ಲಾಪುರ: ತಾಲೂಕಿನ ವಿವಿಧ ಗ್ರಾಮೀಣ ಪ್ರದೇಶಗಳಲ್ಲಿನ ರೈತರ ಅಡಕೆ ತೋಟಗಳಲ್ಲಿ ಕೊಳೆ ರೋಗ ಕಾಣಿಸಿಕೊಂಡಿದ್ದು, ರೈತರ ಚಿಂತೆಗೆ ಕಾರಣವಾಗಿದೆ. ಇತ್ತೀಚೆಗೆ ಸುರಿದ ಭಾರಿ ಮಳೆಯ ಹಿನ್ನೆಲೆಯಲ್ಲಿ ರೈತರ ಅಡಕೆ ತೋಟಗಳಿಗೆ ನೀರು ನುಗ್ಗಿ ಸಾಕಷ್ಟು ಹಾನಿ ಅನುಭವಿಸಿದ್ದಾರೆ. ಈಗ ಕೊಳೆರೋಗವೂ ಆವರಿಸಿಕೊಂಡಿದ್ದು, ಗಾಯದ ಮೇಲೆ ಬರೆ ಎಳೆದಂತಾಗಿದೆ.
ಭಾರಿ ಹಾನಿ ಗುರುತಿಸಲಾಗದೆ ಇದ್ದರೂ, ತಾಲೂಕಿನಲ್ಲಿ ಪ್ರತಿಯೊಬ್ಬ ರೈತರೂ, ಒಂದಲ್ಲ ಒಂದು ರೀತಿಯಿಂದ ಸಂಕಷ್ಟ ಅನುಭವಿಸುವಂತಾಗಿದೆ. ಹಳ್ಳದಲ್ಲಿ ಧರೆ ಕುಸಿದು, ಒಡ್ಡು ಒಡೆದು, ಹಳ್ಳದ ನೀರು ತೋಟಕ್ಕೆ ನುಗ್ಗಿ ಗೊಬ್ಬರ, ಮಣ್ಣು, ಸೊಪ್ಪು, ಫಲವತ್ತತೆ ಕೊಚ್ಚಿಕೊಂಡು ಹೋಗಿದೆ. ಗದ್ದೆಯಲ್ಲಿ ನೀರು ಹಾಯ್ದು ಕಲ್ಲು, ಮಣ್ಣು ಸೇರಿರುವುದರಿಂದ ಪ್ರತಿಯೊಬ್ಬ ರೈತರೂ ಹಾನಿ ಅನುಭವಿಸುವಂತಾಗಿದೆ.
ತಾಲೂಕಿನ ಉಮ್ಮಚಗಿ, ಚಿಮನಳ್ಳಿ, ಮಾಗೋಡ, ದೇಹಳ್ಳಿ, ಹೊನಗದ್ದೆ, ಆನಗೋಡು, ಹುಟಕಮನೆ, ಮಲವಳ್ಳಿ ಹೀಗೆ ಬಹುತೇಕ ಭಾಗದ ರೈತರ ತೋಟದಲ್ಲಿ ಕೊಳೆಯಿಂದ ಅಡಕೆ ವ್ಯಾಪಕವಾಗಿ ಉದುರಲಾರಂಭಿಸಿದೆ. ಮೊದಲು ಕೊಳೆ ಬಾರದೇ ಇರಲು ಔಷಧಿ ಸಿಂಪಡಿಸಿದ್ದರೂ, ಈಗ ಮತ್ತೆ ಸಿಂಪಡಿಸುವ ಅನಿವಾರ್ಯತೆ ಸೃಷ್ಟಿಯಾಗಿದೆ. ಒಮ್ಮೆಲೇ ಎಲ್ಲೆಡೆ ಕೊಳೆ ರೋಗ ಕಾಣಿಸಿಕೊಂಡಿರುವುದರಿಂದ ಔಷಧ ಸಿಂಪಡಣೆಗೆ ಕೂಲಿಕಾರರ ಸಮಸ್ಯೆ ಎದುರಿಸುವಂತಾಗಿದೆ.
ಬೇಸಿಗೆಯಲ್ಲಿ ಮಳೆ ಕೊರತೆಯಿಂದ ಬಹುತೇಕ ಭಾಗದಲ್ಲಿ ಅಡಕೆ ಸಿಂಗಾರ ಒಣಗಿ ಹೋಗಿದ್ದು, ಈಗ ಮತ್ತೆ ಕೊಳೆ ರೋಗ ಕಾಣಿಸಿಕೊಂಡಿದೆ. ಬೆಳೆ ಕಾಯ್ದುಕೊಳ್ಳುವುದು ಹೇಗೆಂಬ ಚಿಂತೆ ರೈತರನ್ನು ಕಾಡುತ್ತಿದೆ.
ಬೇಡ್ತಿ ಸೇತುವೆಗೆ ರೇಲಿಂಗ್ ಅಳವಡಿಕೆ
ತಾಲೂಕಿನ ಯಲ್ಲಾಪುರ-ಶಿರಸಿ ರಸ್ತೆಯಲ್ಲಿರುವ ಬೇಡ್ತಿ ಸೇತುವೆಗೆ ಲೋಕೋಪಯೋಗಿ ಇಲಾಖೆಯಿಂದ ಹೊಸದಾಗಿ ರೇಲಿಂಗ್ ಅಳವಡಿಸುವ ಕಾರ್ಯ ಪ್ರಾರಂಭವಾಗಿದೆ.
ಕಳೆದ ಎರಡು ವಾರಗಳ ಹಿಂದೆ ಸುರಿದ ಭಾರಿ ಮಳೆಯಿಂದ ಉಂಟಾದ ಪ್ರವಾಹದ ನೀರು ಸೇತುವೆಯ ಮೇಲೆ ಹರಿದು, ತೇಲಿ ಬಂದ ದೊಡ್ಡ ಮರಗಳು ಸೇತುವೆಗೆ ಬಡಿದು ರೇಲಿಂಗ್ ಮುರಿದು ಹೋಗಿತ್ತು. ಮುರಿದ ರೇಲಿಂಗ್ ಸೇತುವೆಗೆ ಅಂಟಿಕೊಂಡೇ ಕೆಳಕ್ಕೆ ಬಿದ್ದಿದ್ದು, ಅದನ್ನು ಕ್ರೇನ್ ಮೂಲಕ ಮೇಲಕ್ಕೆತ್ತಲಾಗಿದೆ. ಹೊಸದಾಗಿ ಕಬ್ಬಿಣದ ಪಟ್ಟಿಗಳನ್ನು ಅಳವಡಿಸುವ ಕಾರ್ಯ ಭರದಿಂದ ಸಾಗಿದೆ. ಅದರಿಂದಾಗಿ ಬುಧವಾರ ಕೆಲ ಕಾಲ ಸೇತುವೆ ಮೇಲೆ ವಾಹನ ಸಂಚಾರ ನಿಷೇಧಿಸಲಾಗಿತ್ತು.
