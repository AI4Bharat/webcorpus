Gadag August 15, 2019   2:56 AM No Comments
ನರಗುಂದ: ಮಲಪ್ರಭೆ, ಬೆಣ್ಣೆಹಳ್ಳದ ಪ್ರವಾಹ ಎರಡು ದಿನಗಳಿಂದ ಇಳಿದಿದೆ. ಆದರೆ, ಶಿಥಿಲಗೊಂಡ ಮನೆ, ಹಾವು-ಚೇಳುಗಳ ಭಯದಿಂದ ಸಂತ್ರಸ್ತರು ಮನೆಗೆ ತೆರಳಲು ಹಿಂದೇಟು ಹಾಕುತ್ತಿದ್ದಾರೆ.
ತಾಲೂಕಿನ ಕಪ್ಪಲಿ ಗ್ರಾಮದ ಶಂಕ್ರಪ್ಪ ಶಾಂತಗೇರಿಮಠ (35) ತಮ್ಮ ಮನೆಯ ಸ್ವಚ್ಛತೆಗೆಂದು ಸೋಮವಾರ ತೆರಳಿದಾಗ ಮೂಲೆಯಲ್ಲಿದ್ದ ನಾಗರ ಹಾವು ಕಾಲಿಗೆ ಕಚ್ಚಿದೆ. ನರಗುಂದ ತಾಲೂಕಾಸ್ಪತ್ರೆಯಲ್ಲಿ ಚಿಕಿತ್ಸೆ ಕೊಡಿಸಿ ಹುಬ್ಬಳ್ಳಿಯ ಕಿಮ್ಸ್​ಗೆ ದಾಖಲಿಸಿದ್ದರಿಂದ ಬದುಕುಳಿದಿದ್ದಾರೆ.
ಮತಕ್ಷೇತ್ರ ವ್ಯಾಪ್ತಿಯ ಸುಮಾರು 26 ಗ್ರಾಮಗಳು ಪ್ರವಾಹದಿಂದ ಮುಳುಗಡೆಯಾಗಿದ್ದವು. ಬೂದಿಹಾಳ, ಲಕಮಾಪೂರ, ಮೆಣಸಗಿ ಸೇರಿ ವಿವಿಧ ಗ್ರಾಮಗಳಲ್ಲಿನ ಬಹುತೇಕ ಮನೆಗಳು ನೆಲಕಚ್ಚಿವೆ. ಕೊಣ್ಣೂರ ಬಳಿಯ ಮಲಪ್ರಭಾ ಸೇತುವೆಗೆ ನಿರ್ವಿುಸಿದ ರಸ್ತೆ ಸಂಪೂರ್ಣ ಕೊಚ್ಚಿ ಹೋಗಿದೆ. ನರಗುಂದ ಕೊಣ್ಣೂರ ಮಾರ್ಗವಾಗಿ ತೆರಳುವ ಬಾಗಲಕೋಟೆ, ವಿಜಯಪೂರ, ಕಲಬುರಗಿ, ಬಾದಾಮಿಗೆ ತೆರಳುವ ವಾಹನಗಳ ಸಂಚಾರ 10 ದಿನಗಳಿಂದ ಸಂಪೂರ್ಣ ಸ್ಥಗಿತಗೊಂಡು ಜನಜೀವನ ಅಸ್ತವ್ಯಸ್ತಗೊಂಡಿದೆ.
ತೋಟ, ಗದ್ದೆಗಳಲ್ಲಿನ ಫಸಲು, ಮನೆಯಲ್ಲಿ ಕೂಡಿಟ್ಟ ದವಸ-ಧಾನ್ಯ, ನಗ-ನಾಣ್ಯ ನೀರುಪಾಲಾಗಿ ಬದುಕು ದುಸ್ತರವಾಗಿದೆ. ಶಾಲಾ ಮಕ್ಕಳ ಪಠ್ಯಪುಸ್ತಕ, ಸಮವಸ್ತ್ರ, ಬ್ಯಾಗ್, ವ್ಯಾಸಂಗ ಪ್ರಮಾಣಪತ್ರ, ಸಂತ್ರಸ್ತರ ಮಹತ್ವದ ಕಾಗದ ಪತ್ರಗಳು ಸಂಪೂರ್ಣ ಹಾಳಾಗಿವೆ.
1200 ಕುಟುಂಬಗಳಿರುವ ತಾಲೂಕಿನ ಲಕಮಾಪೂರ ಗ್ರಾಮಕ್ಕಿರುವ ಏಕೈಕ ರಸ್ತೆ ಪ್ರವಾಹದಲ್ಲಿ ಕೊಚ್ಚಿ ಹೋಗಿದೆ. ಪ್ರವಾಹ ನಿಂತರೂ ಗ್ರಾಮಸ್ಥರು ಊರು ಪ್ರವೇಶಿಸದಂತಹ ಪರಿಸ್ಥಿತಿ ನಿರ್ವಣವಾಗಿದೆ. ಪರಿಹಾರ ಕೇಂದ್ರದಲ್ಲಿಯೇ ಜೀವನ ಕಳೆಯುವಂತಾಗಿದೆ.
1992, 2007-2009 ರಲ್ಲಿ ನರಗುಂದ ತಾಲೂಕಿನಲ್ಲಿ ಪ್ರವಾಹ ಸಂಭವಿಸಿತ್ತು. ಆದರೆ, ಆಗ ಅಷ್ಟೊಂದು ಪ್ರಮಾಣದಲ್ಲಿ ಆಸ್ತಿ, ಪಾಸ್ತಿ ಹಾನಿಯಾಗಿರಲಿಲ್ಲ. ಸದ್ಯ 2019ರ ಪ್ರವಾಹ ನಮಗೆ ಅಷ್ಟೇ ಅನ್ನಿಸಿತ್ತು. ಆದರೆ, ಈ ಪ್ರವಾಹದ ದೃಶ್ಯ ನೋಡಿ ನಿಜಕ್ಕೂ ನಾವೆಲ್ಲ ದಂಗಾಗಿ ಹೋಗಿದ್ದೇವೆ.
| ಟಿ.ಬಿ. ಶಿರಿಯಪ್ಪಗೌಡ್ರ ಕೊಣ್ಣೂರ ಗ್ರಾಮಸ್ಥ
ಪ್ರಕೃತಿ ವಿಕೋಪದಡಿ ಜಿಲ್ಲಾಡಳಿತದಿಂದ 1.50 ಲಕ್ಷ ರೂ. ಅನುದಾನ ನೀಡಲಾಗಿದೆ. ಪ್ರವಾಹ ಹಾನಿ ಕುರಿತು ಸಮೀಕ್ಷೆ ಕೈಗೊಳ್ಳಲಾಗಿದೆ. ಸಂತ್ರಸ್ತರ ಪ್ರತಿ ಕುಟುಂಬಕ್ಕೆ ಕಂದಾಯ ಇಲಾಖೆಯಿಂದ ಇನ್ನೆರಡು ದಿನಗಳಲ್ಲಿ 3800 ರೂ, ಪರಿಹಾರ ಧನದ ಚೆಕ್ ವಿತರಿಸಲಾಗುತ್ತದೆ. ಸಂಪೂರ್ಣ ಮನೆ ಕಳೆದುಕೊಂಡವರಿಗೆ ತಾತ್ಕಾಲಿಕ ತಗಡಿನ ಶೆಡ್ ನಿರ್ವಿುಸಿಕೊಡಲಾಗುತ್ತದೆ. 
| ಕೆ.ಬಿ. ಕೋರಿಶೆಟ್ಟರ್ ತಹಸೀಲ್ದಾರ್ ನರಗುಂದ
ಪ್ರವಾಹದಿಂದ ತಾಲೂಕಿನ 16 ಗ್ರಾಮಗಳ 1554 ರೈತರು 2937 ಹೆಕ್ಟೇರ್ ಪ್ರದೇಶದಲ್ಲಿ ಬೆಳೆದ ಮುಂಗಾರು ಬೆಳೆಗಳು ಸಂಪೂರ್ಣ ಹಾನಿಯಾಗಿವೆ. ಆದರೆ, ಇದು ನಿಖರವಲ್ಲ. ನೀರಾವರಿ ಬೆಳೆಗೆ ಪ್ರತಿ ಹೆಕ್ಟೇರ್​ಗೆ 13,500 ರೂ, ಮಳೆಯಾಶ್ರಿತ ಬೆಳೆಗಳಿಗೆ ಪ್ರತಿ ಹೆಕ್ಟೇರ್​ಗೆ 6,800 ರೂಗಳಂತೆ ಒಟ್ಟು 3,96,494 ಕೋಟಿ ರೂ.ಗಳ ಬೆಳೆ ಪರಿಹಾರವನ್ನು ರೈತರಿಗೆ ಒದಗಿಸಬೇಕಿದೆ. ಪ್ರವಾಹದಲ್ಲಿ ಹಾನಿಗೊಂಡ ಬೆಳೆಗಳ ಸಮೀಕ್ಷೆ ಕಾರ್ಯ ಇಲಾಖೆಯಿಂದ ಪ್ರಗತಿಯಲ್ಲಿದೆ.
| ಚನ್ನಪ್ಪ ಅಂಗಡಿ ಕೃಷಿ ಇಲಾಖೆ ಸಹಾಯಕ ನಿರ್ದೇಶಕ ನರಗುಂದ
 
