ರಾಜೇಶ್ ರೈ ಚಟ್ಲ / ಪ್ರಜಾವಾಣಿ ವಾರ್ತೆ
Published:
07 ಆಗಸ್ಟ್ 2013, 01:00  IST
Updated:
07 ಆಗಸ್ಟ್ 2013, 01:29  IST
ಅಕ್ಷರ ಗಾತ್ರ :
ಆ
ಆ
ಹುಬ್ಬಳ್ಳಿ: `ಗಡಿ ನಿಯಂತ್ರಣ ರೇಖೆಗುಂಟ ಯಾವಾಗಲೂ ಜಾಗೃತರಾಗಿದ್ದೇವೆ ಎಂಬ ಮನಸ್ಥಿತಿ ಬಿಂಬಿಸುವ, ಎಚ್ಚರಿಕೆಯ ಸಂದೇಶ ನೀಡುವ `ಸಮರ ಸಿದ್ಧತೆ' ಎರಡೂ ಕಡೆಯ ಸೈನಿಕರಿಂದ ನಡೆಯುತ್ತಲೇ ಇರುತ್ತದೆ.'
-ಪೂಂಛ್ ವಲಯದಲ್ಲಿ ನಿಯಂತ್ರಣ ರೇಖೆ (ಎಲ್‌ಒಸಿ) ಗಿಂತಲೂ ಮುಂದೆ ಇರುವ  ಮುಂಚೂಣಿ ಠಾಣೆಯಲ್ಲಿ ಕರ್ತವ್ಯ ನಿರ್ವಹಿಸುತ್ತಿರುವ ಮೇಜರ್ ಪ್ರದೀಪ್ ಎಸ್. ನವಲಗುಂದ, ಗಡಿಯಲ್ಲಿರುವ ಸದ್ಯದ ಚಿತ್ರಣವನ್ನು ಬಣ್ಣಿಸಿದ್ದು ಹೀಗೆ. ಆ ಸೂಕ್ಷ್ಮ ನೆಲೆಯಲ್ಲಿ  ಮೂರು ವರ್ಷದಿಂದ ಕರ್ತವ್ಯ ನಿರತರಾಗಿರುವ ಪ್ರದೀಪ್, ಮೊನ್ನೆ ಹುಟ್ಟೂರಿಗೆ ಬಂದಿದ್ದಾಗ `ಪ್ರಜಾವಾಣಿ' ಜೊತೆ ಗಡಿ ಸೈನಿಕನೊಬ್ಬನ ತಲ್ಲಣಗಳನ್ನು ಭಾವುಕರಾಗಿ ಹಂಚಿಕೊಂಡರು.
`ಜಮ್ಮು ಮತ್ತು ಕಾಶ್ಮೀರದ ಪೂಂಛ್ ಜಿಲ್ಲೆಯ ಗಡಿಯಲ್ಲಿ ಪಾಕಿಸ್ತಾನ ಕದನ ವಿರಾಮ ಉಲ್ಲಂಘಿಸುತ್ತಲೇ ಇದೆ. ಇದ್ದಕ್ಕಿದ್ದಂತೆ ಅಪ್ರಚೋದಿತ ಗುಂಡು ಮತ್ತು ರಾಕೆಟ್ ದಾಳಿ, ಒಳ ನುಸುಳುಕೋರರ ಹಾವಳಿ, ಗಡಿಭಾಗ ಆಕ್ರಮಿಸಿಕೊಳ್ಳುವ ಭೀತಿ ಮುಂದುವರಿದಿದೆ. ಹೀಗಾಗಿ ರಾತ್ರಿ ಮುಸುಕಿದರೂ, ಕಾವಲು ನಿಂತ ಸೈನಿಕರು ಕಣ್ಣಿನೊಳಗೆ `ಎಚ್ಚರ' ಎಂಬ ಹಗಲು ತುಂಬಿ ಕುಳಿತಿರಲೇಬೇಕು ಎನ್ನುತ್ತಾರೆ ಅವರು.
`ಮೇ ತಿಂಗಳಿನಿಂದ ಅಕ್ಟೋಬರ್‌ವರೆಗೆ  ಈ ವಲಯದಲ್ಲಿ  ಹವಾಮಾನ  ಕ್ಷಣ ಕ್ಷಣಕ್ಕೂ ಬದಲಾಗುತ್ತಿರುತ್ತದೆ. ಇಂತಹ ಪ್ರತಿಕೂಲ ಪ್ರದೇಶದಲ್ಲಿ ಕುಳಿತ ಸೈನಿಕನ ಕಣ್ಣೆದುರು ಬರೀ ಹಿಮವಷ್ಟೆ ಕಾಣುತ್ತಿರುತ್ತದೆ. ವರ್ಷದ ಮೂನ್ನೂರೈವತ್ತು ದಿನ ಒಂದೇ ಡೇರೆಯಲ್ಲಿ ಇಡೀ ದಿನ ಮೈಯೆಲ್ಲ ಕಣ್ಣಾಗಿ, ಹೆಗಲಿಗೆ ಬಂದೂಕೇರಿಸಿ  ಕುಳಿತಿರಬೇಕು.  ಹಿಮ ಕರಗುವ ಈ ಅವಧಿಯಲ್ಲಿ ಗಡಿ ಮೂಲಕ ಪಾಕ್ ಅತಿಕ್ರಮಣಕಾರರ ನುಸುಳುವಿಕೆ ಪ್ರಯತ್ನ ಮುಂದುವರಿಯುತ್ತಲೇ ಇರುತ್ತದೆ. ಗಡಿಯುದ್ದಕ್ಕೂ ಕಾವಲು ನಿಂತ ಸೈನಿಕನಿಗೆ ವಿಶ್ರಾಂತಿ ಎಂಬುವುದೇ ಇರುವುದಿಲ್ಲ'.
`ಗಡಿ ನಿಯಂತ್ರಣ ರೇಖೆಗಿಂತಲೂ ಹಿಂದಿರುವ, ಮುಂಚೂಣಿ ಸೇನಾ ಶಿಬಿರದಲ್ಲಿ ಬೀಡುಬಿಟ್ಟಿರುವ ತಂಡವೊಂದರಲ್ಲಿ ನಾನು ಮೇಜರ್. ಏಳು ಮಂದಿ ಜೂನಿಯರ್ ಕಮಿಷನರ್ ಆಫೀಸರ್‌ಗಳು ಮತ್ತು 120 ಮಂದಿಯ ಸೈನಿಕರು ಇರುವ 127 ಮಂದಿಯ ತಂಡಕ್ಕೆ ಕಂಪನಿ ಕಮಾಂಡರ್ (ಮೇಜರ್). ಪೂಂಛ್ ಬಳಿ ಗಡಿಯಲ್ಲಿ `ನಿಯಂತ್ರಣ ರೇಖೆ'ಗಿಂತಲೂ ಮುಂದಿರುವ ನಮ್ಮ ನೆಲದಲ್ಲಿ ಬಂಕರ್ ಸ್ಥಾಪಿಸಿಕೊಂಡು ಗಡಿ ಕಾಯುತ್ತಿದ್ದೇವೆ. 
ನುಸುಳುಕೋರರಿಗೆ ನೆರವು: `ಈ ಪ್ರದೇಶದಲ್ಲಿ ನುಸುಳುಕೋರರಿಗೆ ಪಾಕಿಸ್ತಾನ ಸೈನ್ಯ ಮತ್ತು ಭಯೋತ್ಪಾದಕರೂ ಸಾಥ್ ನೀಡುತ್ತಾರೆ. ಗಡಿಯಲ್ಲಿ ನಮ್ಮ ಸೈನ್ಯ ಏಕಕಾಲದಲ್ಲಿ ಪಾಕ್ ಸೈನ್ಯ ಮತ್ತು ಭಯೋತ್ಪಾದಕರ ಮೇಲೆ ಕಣ್ಣಿಡಬೇಕಾಗುತ್ತದೆ. ನಮ್ಮ ಮುಂಭಾಗದಲ್ಲಿ ಕೇವಲ 15ರಿಂದ 20 ಮೀಟರ್ ದೂರದಲ್ಲಿ ಪಾಕ್ ಸೈನ್ಯ ಇದೆ. 
ಸೈನ್ಯ ನಿಯೋಜನೆ ಕ್ಲಿಷ್ಟಕರ :`ಗಡಿ ಪ್ರದೇಶದಲ್ಲಿ ಸೈನ್ಯ ನಿಯೋಜನೆ ತಂತ್ರಗಳನ್ನು ಅಳವಡಿಸುವುದು ಅಷ್ಟು ಸುಲಭವಲ್ಲ. ಬೇಸಿಗೆಯಲ್ಲಿ ತಂಪು ಹವೆ, ರಾತ್ರಿ ಕಡುಶೀತ, ಚಳಿಗಾಲ ಸುದೀರ್ಘ ಕೊರೆಯುವ ವಾತಾವರಣ. ಚಳಿಗಾಲ ಆರಂಭವಾಗುತ್ತಿದ್ದಂತೆ ನಿಯಂತ್ರಣ ರೇಖೆಯುದ್ದಕ್ಕೂ ಪ್ರತ್ಯೇಕತಾವಾದಿಗಳ ಚಟುವಟಿಕೆ ತೀವ್ರವಾಗುತ್ತದೆ. ಪಾಕಿಸ್ತಾನಿ ಸೇನೆಯ ಕೆಲವು ಶಕ್ತಿಗಳೂ ಅತಿಕ್ರಮಣಕಾರ ಬೆನ್ನಿಗೆ ನಿಂತು ಗೋಪ್ಯವಾಗಿ ತರಬೇತಿ ನೀಡಿ ಎಲ್‌ಒಸಿ ಮೂಲಕ ನುಸುಳಲು ನೆರವು ನೀಡುತ್ತವೆ  ಎನ್ನುತ್ತಾರೆ ಅವರು.
ಬೇಲಿ ದಾಟುವ ಪರಿಣತ ಉಗ್ರರು: `ಗಡಿಯುದ್ದಕ್ಕೂ ಐದು ಮೀಟರ್ ಎತ್ತರದಲ್ಲಿ ಬೇಲಿ ಇದೆ. ಈ ಬೇಲಿಯನ್ನು ನುಸುಳುಕೋರರು ಕೇವಲ ಆರು ಸೆಕೆಂಡ್‌ನಲ್ಲಿ ದಾಟುವಷ್ಟು ಸಮರ್ಥರಿದ್ದಾರೆ. ಅಷ್ಟು ಸುಧಾರಿತ ಸಾಧನಗಳನ್ನು ಬಳಸಿ ಬೇಲಿ ದಾಟಿ, ಜಿಗಿದು ಅಥವಾ ತುಂಡರಿಸಿ ಒಳಬರುತ್ತಾರೆ. ಹೀಗೆ ದಾಟಿ ಬಂದ ಅತಿಕ್ರಮಣಕಾರರು ಬೇಲಿ ಹಿಂದೆ ಇರುವ ಗ್ರಾಮಗಳ ಮಧ್ಯೆ ಸೇರಿಕೊಂಡರೆ ಗುರುತಿಸುವುದು ಕಷ್ಟ'
`ಕಾಶ್ಮೀರ ನಮ್ಮದೇ ಆಗಿದ್ದರೂ ಆ ಗ್ರಾಮಗಳ ಜನರ ಪ್ರೀತಿ ಗಳಿಸುವುದು ಭಾರತೀಯರ ಸೈನಿಕರ ಪಾಲಿಗೆ ದೊಡ್ಡ ಸವಾಲು. ನೀರು, ವಿದ್ಯುತ್, ವೈದ್ಯಕೀಯ ಮತ್ತಿತರ ನೆರವು ಒದಗಿಸುವ ಮೂಲಕ ಭಾರತೀಯ ಸೇನೆ ಸ್ಥಳೀಯರ ವಿಶ್ವಾಸ ಗಳಿಸಿ ಅವರನ್ನು ಒಲಿಸಿಕೊಳ್ಳುವ ಪ್ರಯತ್ನ ಮಾಡುತ್ತಿದೆ. ಆದರೂ ಈಗಲೂ ಗಡಿ ಗ್ರಾಮಗಳ ಬಹುತೇಕ ಪ್ರದೇಶಗಳಲ್ಲಿ  `ಫೈರ್ ಫೈಟ್' ನಡೆಯುತ್ತಲೇ ಇರುತ್ತದೆ.
`ಪ್ರತಿದಿನ ತಂಡದ ಯೋಜನೆ ರೂಪಿಸುತ್ತೇವೆ. ಅಕ್ಕಪಕ್ಕದ ನಮ್ಮದೇ ಬಂಕರ್ ದಾಳಿಗೆ ಒಳಗಾದರೆ ನಮ್ಮ ತಂಡ ಏನು ಮಾಡಬೇಕು ಮತ್ತಿತರ ವಿಷಯಗಳ ಬಗ್ಗೆ ವಿಚಾರ ವಿನಿಮಯ ನಡೆಯುತ್ತದೆ. ದೇವರು ಮತ್ತು ಗಡಿ ಕಾಯುವ ಸೈನಿಕರು ನೆನಪಾಗುವುದು ಯುದ್ಧ ಸಂದರ್ಭದಲ್ಲಿ ಮತ್ತು ಉತ್ತರಾಖಂಡದಲ್ಲಿ ಸಂಭವಿಸಿದ ಜಲಪ್ರಳಯದಂತಹ ದಿನಗಳಲ್ಲಿ ಮಾತ್ರ ಎನ್ನುವುದೇ  ವಿಪರ್ಯಾಸ' ಎಂದು ಮೌನವಾಗುತ್ತಾರೆ ಪ್ರದೀಪ್.
0 Post Comments (+)
