ಇನ್ನೆಷ್ಟು ಕಾಲ ಮಹಿಳೆಗೆ ಸಂಕೋಲೆ?
ಇನ್ನೆಷ್ಟು ಕಾಲ ಮಹಿಳೆಗೆ ಸಂಕೋಲೆ?
ಪ್ರಜಾವಾಣಿ ವಾರ್ತೆ
Published:
21 ಆಗಸ್ಟ್ 2013, 21:57  IST
Updated:
22 ಆಗಸ್ಟ್ 2013, 01:10  IST
ಅಕ್ಷರ ಗಾತ್ರ :
ಆ
ಆ
ಇನ್ನೆಷ್ಟು ಕಾಲ ಮಹಿಳೆ ಪುರುಷರ ದಯೆಯಲ್ಲಿ ಬದುಕಬೇಕು? ಇನ್ನೆಷ್ಟು ದಿನ ಅವಳ ದೇಹ ಮತ್ತು ಆತ್ಮ ಪುರುಷರ ನಿಯಂತ್ರಣದಲ್ಲಿ ಇರಬೇಕು? ಆಕೆಯ ಇಷ್ಟಾನಿಷ್ಟ, ಆಯ್ಕೆ ಎಲ್ಲವನ್ನೂ ಇನ್ನೆಷ್ಟು ಸಮಯ ಪುರುಷರು ನಿಯಂತ್ರಿಸುತ್ತಾರೆ? ಆಕೆಯ ನಿತ್ಯದ ಚಟುವಟಿಕೆಗಳು, ಬಯಕೆಗಳು, ಆಸೆ ಎಲ್ಲದರ ಮೇಲೆ ಇನ್ನೆಷ್ಟು ಕಾಲ ಪುರುಷರು ನಿಗಾ ಇಡುತ್ತಾರೆ? ತಾವೇ ರೂಪಿಸಿದ ಸಂಪ್ರದಾಯಗಳಿಗೆ ಅನುಗುಣವಾಗಿ, ತಮ್ಮ ಅನುಕೂಲಕ್ಕೆ ತಕ್ಕಂತೆ ಅವಳ ಇಡೀ ಬದುಕಿನ ಮೇಲೆ ಪುರುಷರು ಇನ್ನೆಷ್ಟು ಕಾಲ ಸವಾರಿ ಮಾಡುತ್ತಾರೆ? ಚುಟುಕಾಗಿ ಹೇಳಬೇಕು ಅಂದರೆ ಇನ್ನೆಷ್ಟು ಕಾಲ ಮಹಿಳೆ ಪುರುಷನ ಇಷ್ಟದಂತೆ ಕುಣಿಯುವ, ಸ್ವತಂತ್ರ ಆಲೋಚನೆ ಇಲ್ಲದ, ಯಾವುದೇ ಹಕ್ಕು ಇಲ್ಲದ ಸೂತ್ರದ ಗೊಂಬೆಯಾಗಿರುತ್ತಾಳೆ?
ಮಹಿಳೆ ಮದ್ಯ ಸೇವಿಸುವ ವಿಚಾರವನ್ನೇ ಗಮನಿಸೋಣ. ಮಹಿಳೆ ಮದ್ಯ ಸೇವಿಸುವುದು ಸಾಧ್ಯವೇ ಇಲ್ಲ, ಸಾಧುವೂ ಅಲ್ಲ ಎನ್ನುವಂತಹ ವಾತಾವರಣ ಇದೆ. ಏಕೆಂದರೆ ಸಂಸ್ಕೃತಿ, ಸಂಪ್ರದಾಯ ಮತ್ತು ಮೌಲ್ಯಗಳನ್ನು ಎತ್ತಿ ಹಿಡಿಯುವ `ಗುರುತರ' ಹೊಣೆಗಾರಿಕೆ ಅವಳ ಮೇಲೆ ಇದೆ. ಉತ್ತಮ ಮೌಲ್ಯ, ಸಂಪ್ರದಾಯಗಳನ್ನು ಕಾಪಾಡುವವರು ತಾವೇ ಎಂದು ಮಹಿಳೆ ಸಹಜವಾಗಿ ನಂಬುವಂತಹ ವ್ಯವಸ್ಥೆಯನ್ನು ಪಿತೃಪ್ರಧಾನ ಸಮಾಜ ರೂಪಿಸಿದೆ. 
ಅದೊಂದು ಬಿರುಬೇಸಿಗೆಯ ದಿನ, ಸೈಕಲ್ ಮೇಲೆ ತಾಳೆಹಣ್ಣು (ತಾಟಿ ನಿಂಗು) ಮಾರುತ್ತಿದ್ದ ಬಡ ವ್ಯಾಪಾರಿಯ ಬಳಿ ನಾನು ಹಣ್ಣು ಖರೀದಿಸುತ್ತಿದ್ದೆ. ಆಗಲೇ ಅಲ್ಲಿಗೆ ಬಂದ ಇಬ್ಬರು ಮಹಿಳೆಯರು ಆತನ ಬಳಿ ಚೌಕಾಸಿಗೆ ಇಳಿದಿದ್ದರು. ನಾನು ಆತನಿಗೆ ಚಿಲ್ಲರೆ ನೀಡುತ್ತಿದ್ದಾಗ ಅವರು ತಕ್ಷಣ ಮನಸ್ಸು ಬದಲಿಸಿದಂತೆ ಕಂಡಿತು. ರಸ್ತೆ ದಾಟಿ ಆ ಬದಿಯಲ್ಲಿ ಇದ್ದ ಹಿರಿಯರ ಕಾಲುಮುಟ್ಟಿ ನಮಸ್ಕರಿಸಿದರು. ಅವರು ಯಾಕೆ ಹಣ್ಣು ಖರೀದಿಸಲಿಲ್ಲ ಎಂದು ನಾನು ಆ ಬಡ ವ್ಯಾಪಾರಿಯ ಬಳಿ ಪ್ರಶ್ನಿಸಿದೆ. ತಾವು ತಾಳೆ ಹಣ್ಣು ಖರೀದಿಸುವುದನ್ನು ಆ ಹಿರಿಯರು ನೋಡುವುದು ಅವರಿಗೆ ಇಷ್ಟವಿದ್ದಂತಿಲ್ಲ ಎಂದು ಆತ ಹೇಳಿದ. ಕೆಲ ಕ್ಷಣಗಳಲ್ಲಿ ಆ ವೃದ್ಧರು ಅಲ್ಲಿಂದ ತೆರಳಿದ ನಂತರ ಮಹಿಳೆಯರಿಬ್ಬರು ಮತ್ತೆ ತಾಳೆಹಣ್ಣು ಖರೀದಿಸಲು ಮುಂದಾದರು.
ತಮಗೆ ಇಷ್ಟವಿದ್ದರೂ ಪುರುಷರು, ಹಿರಿಯ ಸಂಬಂಧಿಗಳ ಸಮ್ಮತಿ ಇಲ್ಲದೇ ತಾಳೆ ಹಣ್ಣು ಖರೀದಿಸುವ ಸ್ವಾತಂತ್ರ್ಯ ಆ ಮಹಿಳೆಯರಿಗೆ ಇರಲಿಲ್ಲ ಅಥವಾ ಪುರುಷ ಸಂಬಂಧಿಗೆ ಇಷ್ಟವಾಗದೇ ಇರಬಹುದು ಎಂಬ ಏಕೈಕ ಕಾರಣಕ್ಕಾಗಿ ಆ ಮಹಿಳೆಯರು ಹಣ್ಣು ಖರೀದಿಸಲಿಲ್ಲ. ಎಲ್ಲ ಸಂದರ್ಭಗಳಲ್ಲಿ ಅಲ್ಲದಿದ್ದರೂ ಇಂತಹ ಹಲವು ಸನ್ನಿವೇಶ, ಸಂದರ್ಭಗಳಲ್ಲಿ ಮಹಿಳೆಯ ಸ್ವಾತಂತ್ರ್ಯ ಮೊಟಕಾಗಿರುತ್ತದೆ. ಪುರುಷ ಪ್ರಧಾನ ವ್ಯವಸ್ಥೆ ರೂಪಿಸಿದ ಪರಂಪರೆ, ಸಂಪ್ರದಾಯ ಅಥವಾ ಪುರುಷರಿಂದಾಗಿ ಆಕೆಯ ಆಯ್ಕೆಗಳ ಮೇಲೆ ನಿರ್ಬಂಧ ಇರುತ್ತದೆ.
ಹೈದರಾಬಾದ್‌ನ ಕ್ಲಬ್ ಒಂದರ ಹೊರಗೆ ನಡೆದ ಘಟನೆ ಇಲ್ಲಿ ನೆನಪಾಗುತ್ತದೆ. ಕೆಲ ಕಾಲೇಜು ಹುಡುಗಿಯರು ಹೈದರಾಬಾದ್‌ನ ಕ್ಲಬ್‌ವೊಂದರ ಹೊರಗೆ ನಿಂತಿದ್ದಾಗ ಕೆಲ ಪುರುಷರು ಮೊಬೈಲ್‌ನಲ್ಲಿ ಅವರ ಫೋಟೊ ಕ್ಲಿಕ್ಕಿಸತೊಡಗಿದರು. ಇದಕ್ಕೆ ಆ ಹುಡುಗಿಯರು ಆಕ್ಷೇಪ ವ್ಯಕ್ತಪಡಿಸಿದ್ದರಿಂದ ಅಲ್ಲಿ ವಾಗ್ವಾದ ನಡೆಯಿತು. ಕೆಲ ಹೊತ್ತಿನಲ್ಲೇ ಟಿ.ವಿ ವಾಹಿನಿಯ ಸಿಬ್ಬಂದಿ ಅಲ್ಲಿಗೆ ಬಂದರು. ಹುಡುಗಿಯರ ಮುಂದೆ ಕ್ಯಾಮೆರಾ ಮತ್ತು ಮೈಕ್  ಹಿಡಿದು ಬೈಟ್ ನೀಡುವಂತೆ ಒತ್ತಾಯಿಸತೊಡಗಿದರು. ಟಿ.ವಿ ವಾಹಿನಿಯಿಂದಾಗಿ ಇಡೀ ಘಟನೆ ಅಗತ್ಯಕ್ಕಿಂತ ದೊಡ್ಡ ಪ್ರಚಾರ ಪಡೆಯಿತು. ಆ ಹುಡುಗಿಯರನ್ನು ಕುಡುಕರು, ಅಸಭ್ಯವಾದ ಉಡುಗೆ ತೊಟ್ಟವರು ಎಂಬಂತೆ ಆ ವಾಹಿನಿ ಬಿಂಬಿಸಿತ್ತು.
ಕೆಲ ವಾರಗಳ ನಂತರ ಆಂಧ್ರಪ್ರದೇಶ ಸರ್ಕಾರ, `ಪಬ್' ಮತ್ತು `ಕ್ಲಬ್'ಗಳಿಗೆ ವಾರಾಂತ್ಯದ `ಲೇಡೀಸ್ ನೈಟ್' ರದ್ದುಪಡಿಸುವಂತೆ ಸೂಚಿಸಿತು. ಆ ದಿನ ಮಹಿಳೆಯರಿಗೆ ಉಚಿತವಾಗಿ ಮದ್ಯ ಪೂರೈಸಲಾಗುತ್ತಿತ್ತು. `ಪಬ್' ಮತ್ತು `ಕ್ಲಬ್'ಗಳು ಹಮ್ಮಿಕೊಳ್ಳುವ ಇಂತಹ ಕಾರ್ಯಕ್ರಮಗಳಿಂದ ಮಹಿಳೆಯರ ಮದ್ಯ ಸೇವನೆಗೆ ಉತ್ತೇಜನ ನೀಡಿದಂತಾಗುತ್ತದೆ ಎಂಬ ತಪ್ಪು ಕಲ್ಪನೆ ಸರ್ಕಾರದಲ್ಲಿತ್ತು. ರಾತ್ರಿ ಹತ್ತು ಗಂಟೆಯ ನಂತರ ಮಹಿಳೆಯರಿಗೆ ಕ್ಲಬ್‌ಗಳಿಗೆ ಪ್ರವೇಶವಿಲ್ಲ. ಆ ಅವಧಿಯ ನಂತರ ಮಹಿಳೆಯರಿಗೆ ಮದ್ಯ ಸರಬರಾಜು ಮಾಡಬಾರದು ಎಂಬಂತಹ ನಿರ್ಬಂಧಗಳನ್ನು ಆಂಧ್ರಪ್ರದೇಶದ `ತಾಲಿಬಾನ್' ಸರ್ಕಾರ ಹೇರಲು ಚಿಂತನೆ ನಡೆಸಿತ್ತು.
ಅದು ಹೇಗೋ ಮಾಧ್ಯಮದ ಕೆಲ ಮಿತ್ರರಿಗೆ ಈ ಸುದ್ದಿ ಸೋರಿಕೆಯಾಯಿತು. ಮಹಿಳೆಯರ ಹಿತಕ್ಕಾಗಿ, ಅದರಲ್ಲೂ ಸಮಾಜದ ಹಿತಕ್ಕಾಗಿ ಇಂತಹ ನಿರ್ಬಂಧದ ಅಗತ್ಯವಿದೆ ಎಂದು ಅಬಕಾರಿ ಇಲಾಖೆಯ ಹಿರಿಯ ಪುರುಷ ಮತ್ತು ಮಹಿಳಾ ಅಧಿಕಾರಿಗಳು ಈ ಉದ್ದೇಶಿತ ಕ್ರಮವನ್ನು ಸಮರ್ಥಿಸಿಕೊಂಡರು. ಸಾಮಾಜಿಕ ಮಾಧ್ಯಮಗಳಲ್ಲಿ ಮಹಿಳಾ ಸಂಘಟನೆಗಳು ಮತ್ತು ಮಹಿಳಾ ಹೋರಾಟಗಾರರು ಗಟ್ಟಿ ದನಿಯಲ್ಲಿ ಪ್ರತಿಭಟಿಸಿದಾಗ ಇದೊಂದು ತಪ್ಪು ತಿಳಿವಳಿಕೆಯಾಗಿತ್ತು ಎಂದು ಸಮಜಾಯಿಷಿ ನೀಡಿದರು.
ಸಾರಾಯಿ ಮಾರಾಟವನ್ನು ಉತ್ತೇಜಿಸುವ ಜಾಹೀರಾತುಗಳನ್ನು ನಿರ್ಬಂಧಿಸುವ ಆಂಧ್ರಪ್ರದೇಶ ಮದ್ಯ ಕಾಯ್ದೆ (ನಿರ್ಬಂಧ ಮತ್ತು ಜಾಹೀರಾತು) 1978 ಅನ್ನು ಇಲ್ಲಿ ಅನ್ವಯಿಸಿದ್ದಾಗಿ ಅಧಿಕಾರಿಗಳು ಹೇಳಿದರು. ಆದರೆ, ಕ್ಲಬ್‌ಗಳ ಮಹಿಳಾ ಪೋಷಕರಿಗೆ ಉಚಿತ ಮದ್ಯ ಪೂರೈಸುವುದರ ಮೇಲೆ ನಿರ್ಬಂಧ ಹೇರುವ ಅಗತ್ಯ ಇರಲಿಲ್ಲ. ತಮ್ಮ ವ್ಯಾಪಾರ ವೃದ್ಧಿಸಿಕೊಳ್ಳಲು ಮಾರಾಟಗಾರರು ಯಾವ ಮಾರ್ಗ ಅನುಸರಿಸುತ್ತಾರೆ ಎಂಬುದು ಅವರಿಗೇ ಬಿಟ್ಟಿದ್ದು.
ಮದ್ಯದ ಬ್ರ್ಯಾಂಡ್‌ಗಳಿಗೆ ಅದೇ ಬ್ರ್ಯಾಂಡ್‌ನ ಸೋಡಾ, ಮಿನರಲ್ ವಾಟರ್ ಮೂಲಕ ಅಥವಾ ರಾಷ್ಟ್ರೀಯ, ಅಂತರರಾಷ್ಟ್ರೀಯ ಮಟ್ಟದ ಕ್ರೀಡೆಗಳನ್ನು ಪ್ರಾಯೋಜಿಸುವುದರ ಮೂಲಕ ಪ್ರಚಾರ ಕಲ್ಪಿಸಲು ಸರ್ಕಾರವೇ ಅವಕಾಶ ನೀಡಿದೆ. ಕ್ರೀಡಾಕೂಟಗಳ ವೇಳೆ ಮದ್ಯದ ಜಾಹೀರಾತುಗಳನ್ನು ಕಣ್ಣುಕುಕ್ಕುವಷ್ಟು ದೊಡ್ಡದಾಗಿ ಪ್ರದರ್ಶಿಸಲಾಗುತ್ತದೆ. ಬ್ಯಾಗ್‌ಪೈಪರ್, ಮ್ಯಾಕ್‌ಡೊನಾಲ್ಡ್ಸ್, ಜಾನಿ ವಾಕರ್, ಹೇವಾರ್ಡ್ಸ್, ರಾಯಲ್ ಚಾಲೆಂಜ್, ಕಿಂಗ್‌ಫಿಷರ್ ಇಂತಹ ಪರೋಕ್ಷ ಜಾಹೀರಾತುಗಳನ್ನು ಪ್ರಚಾರಕ್ಕಾಗಿ ದಂಡಿಯಾಗಿಯೇ ಬಳಸಿಕೊಳ್ಳುತ್ತವೆ. ನಮ್ಮ ಅಬಕಾರಿ ನೀತಿಯೇ ಅತಾರ್ಕಿಕವಾಗಿದೆ. ರಾಜ್ಯದ ಬೊಕ್ಕಸಕ್ಕೆ ಹೇರಳವಾಗಿ ಹಣ ಹರಿದುಬರುವಂತೆ ಮಾಡಲು ಮದ್ಯ ಮಾರಾಟಕ್ಕೆ ಅವಕಾಶ ಮಾಡಿಕೊಡಲಾಗಿದೆ. ಈ ಮದ್ಯದ ಕಂಪೆನಿಗಳು ಪರೋಕ್ಷ ಜಾಹೀರಾತು ನೀಡಲೂ ಸಹ ಅವಕಾಶ ಕಲ್ಪಿಸಲಾಗಿದೆ. ಆದರೆ, ಮಧ್ಯಮ ವರ್ಗದ ಮಹಿಳೆ ಮದ್ಯ ಸೇವಿಸುವ ವಿಚಾರಕ್ಕೆ ಬಂದಾಗ ಮಾತ್ರ ಇಬ್ಬಗೆಯ ನೀತಿ ಅನುಸರಿಸಲಾಗುತ್ತಿದೆ.
ಅಬಕಾರಿ ನೀತಿ ಏನೇ ಹೇಳಲಿ, ಆಂಧ್ರಪ್ರದೇಶ ಸರ್ಕಾರದಲ್ಲಿ ಕೆಲ ಸ್ತ್ರೀದ್ವೇಷಿಗಳಿದ್ದಾರೆ. ಮಹಿಳೆಯರು ಮದ್ಯ ಕುಡಿಯುವುದನ್ನು ಇವರು ವಿರೋಧಿಸುತ್ತಾರೆ ಹಾಗೂ ಅಂತಹ ಹವ್ಯಾಸ ತಪ್ಪಿಸಲು ಸರ್ವ ಪ್ರಯತ್ನ ಮಾಡುತ್ತಾರೆ.
ಈ ಬೆಳವಣಿಗೆಯನ್ನು ನಾವು ಎರಡು ವಿಧದಲ್ಲಿ ನೋಡಬಹುದು. ಸ್ತ್ರೀವಾದಿ ದೃಷ್ಟಿಕೋನದಿಂದ ನೋಡುವುದಾದರೆ ಮಹಿಳೆಯನ್ನು ಗುಲಾಮಳಾಗಿಸಿದ, ಆಕೆಯ ಹಕ್ಕು ಮತ್ತು ಸ್ವಾತಂತ್ರ್ಯ ಕಿತ್ತುಕೊಂಡ ಪುರುಷಪ್ರಧಾನ ಮನಃಸ್ಥಿತಿ ಇದರ ಹಿಂದಿದೆ ಎನ್ನಬಹುದು. ಜಾತಿಯ ದೃಷ್ಟಿಕೋನದಿಂದಲೂ ಈ ಸಮಸ್ಯೆಯನ್ನು ಪರಿಶೀಲಿಸಬಹುದು. ಮದ್ಯ ಸೇವನೆಯನ್ನು ಅಪರಾಧ ಎಂದು ಪರಿಗಣಿಸುವ ಇಡೀ ಸಮಾಜದ ಮೇಲೆ ಹೇರಲಾಗಿರುವ ಬ್ರಾಹ್ಮಣೀಕರಣಗೊಂಡ ಮೌಲ್ಯ ವ್ಯವಸ್ಥೆಯಿಂದ ಹೊರಬಂದು ಇದನ್ನು ನೋಡಬೇಕು.
ಹಿಂದೂ ಧರ್ಮದ ಸೂತ್ರಗಳನ್ನು ರೂಪಿಸಿದ ಮನು, ಸಾರಾಯಿ ಕುಡಿಯುವುದನ್ನು ಘೋರ ಪಾಪ ಎಂದು ಬಿಂಬಿಸಿ ಬ್ರಾಹ್ಮಣರು ಮದ್ಯ ಸೇವಿಸದಂತೆ ನಿಷೇಧ ಹೇರಿರಬಹುದು. ಆದರೆ, ಬ್ರಾಹ್ಮಣೇತರರು ಮದ್ಯ ಸೇವಿಸುತ್ತಿದ್ದರಲ್ಲದೇ ಅದನ್ನು ತಮ್ಮ ದೇವ, ದೇವತೆಗಳಿಗೂ ಒಪ್ಪಿಸುತ್ತಿದ್ದರು. ಕೆಳ ಜಾತಿಗಳ ಹಲವು ದೈವಗಳಿಗೆ ಸಾರಾಯಿಯನ್ನು ಇಂದಿಗೂ ನೈವೇದ್ಯವಾಗಿ ಅರ್ಪಿಸಲಾಗುತ್ತಿದೆ.
ಕೆಳ ಜಾತಿಯ ಅಥವಾ ಬ್ರಾಹ್ಮಣೇತರ ಜಾತಿಗಳಲ್ಲಿ ಮಹಿಳೆಯರು ಮದ್ಯ ಸೇವಿಸುವುದನ್ನು ಕೀಳಾಗಿ ನೋಡುವುದಿಲ್ಲ. ಬದಲಾಗಿ ಇಂದಿನ ಉಚ್ಚ ವರ್ಗಗಳಲ್ಲಿ ಇರುವಂತೆ `ಸೋಷಿಯಲ್ ಡ್ರಿಂಕಿಂಗ್' ವ್ಯವಸ್ಥೆಯನ್ನು ಅನುಸರಿಸುತ್ತಾರೆ. ಮನೆಯಲ್ಲೇ ತಯಾರಿಸಿದ ಮದ್ಯ ಅಥವಾ ಕಳ್ಳು (ತಾಳೆ ಹೆಂಡ) ಅನ್ನು ಮಹಿಳೆಯರು ಕುಡಿಯುವುದು ಅಪರಾಧವಲ್ಲ. ಕಳ್ಳು ಆರೋಗ್ಯಕರವಾಗಿರುವುದರಿಂದ ಮಹಿಳೆಯರಷ್ಟೇ ಅಲ್ಲದೇ ಮಕ್ಕಳಿಗೂ ಅದನ್ನು ಕುಡಿಯಲು ಕೊಡುತ್ತಾರೆ. ಯಾವುದೇ ಸಾಮಾಜಿಕ ನಿರ್ಬಂಧವಿಲ್ಲದೇ ಮದ್ಯ ಕುಡಿಯುವಷ್ಟು ಸರಿಸಮಾನತೆ ಈ ವರ್ಗದ ಪುರುಷರು, ಮಹಿಳೆಯರು ಮತ್ತು ಮಕ್ಕಳ ನಡುವೆ ಇದೆ. ಯಾರೂ ಇದು ಕೆಟ್ಟದ್ದು ಎನ್ನುವುದಿಲ್ಲ. ಈ ಹವ್ಯಾಸ ಸಮಾಜವನ್ನು ಭ್ರಷ್ಟಗೊಳಿಸುತ್ತದೆ ಎನ್ನುವಂತೆ ನೋಡುವುದಿಲ್ಲ.
ಈ ವರ್ಗಗಳಲ್ಲಿ ಮನೆಗೆ ಬಂದ ಅತಿಥಿಗಳಿಗೆ ಸಾರಾಯಿ ನೀಡಿ ಉಪಚರಿಸುವುದು ಅಪರಾಧವಲ್ಲ. ಸಾರಾಯಿ ಕುಡಿಯುತ್ತಲೇ ಮಹಿಳೆಯರು ಹರಟೆ ಹೊಡೆಯುತ್ತಾರೆ. ತವರಿಗೆ ಅಕ್ಕ, ತಂಗಿಯರು ಬಂದಾಗ ಸಹೋದರರು ಮದ್ಯ ತರಿಸು ತ್ತಾರೆ. ಅತ್ತೆ ತಮ್ಮ ಮನೆಗೆ ಬಂದಾಗ ಅಳಿಯಂದಿರು ಹೀಗೆ ಮಾಡುತ್ತಾರೆ. ಹೆಂಡ ಹೀರುತ್ತ ಕುಳಿತ ಅಜ್ಜ, ಐದು ವರ್ಷದ ಮೊಮ್ಮಗನಿಗೆ ಅದರ ರುಚಿ ನೀಡಲು ನೀಡುತ್ತಾನೆ. ಅದೇ ರೀತಿ ನಮ್ಮ ದೇಶದ ಸಾವಿರಾರು ಬುಡಕಟ್ಟು ಜನಾಂಗಗಳು, ಅಲೆಮಾರಿ ಪಂಗಡಗಳು ಲಿಂಗ ಭೇದವಿಲ್ಲದೇ ಆನಂದಿಸುತ್ತ ಸಾಮೂಹಿಕವಾಗಿ ಮದ್ಯ ಸೇವಿಸುತ್ತಾರೆ.
ಭಾರತದಾದ್ಯಂತ ಅಕ್ಕಿ, ಗೋಧಿ, ಬಾರ್ಲಿ, ಬೆಲ್ಲ, ಸಕ್ಕರೆ, ದ್ರಾಕ್ಷಿ, ಮಾವಿನ ಹಣ್ಣು, ಹಲಸಿನ ಹಣ್ಣು, ತೆಂಗಿನಕಾಯಿ ಮತ್ತು ಖರ್ಜೂರಗಳಿಂದ ಮನೆಯಲ್ಲೇ ಮದ್ಯ ತಯಾರಿಸುವುದು ಸಾವಿರಾರು ವರ್ಷಗಳಿಂದ ನಡೆದುಕೊಂಡು ಬಂದಿದೆ.
ಭೂಮಾಲೀಕರಾದ ಹಾಗೂ ಮೂಲತಃ ಕೃಷಿಕರಾದ ರೆಡ್ಡಿಗಳು ಸಹ ಕುಡಿಯುತ್ತಾರೆ. ಕೆಲ ತಲೆಮಾರಿನಿಂದ ಈಚೆಗೆ ಅವರು ಸಮಾಜದಲ್ಲಿ ಮೇಲುಸ್ತರಕ್ಕೆ ಏರಿರಬಹುದು. ಆದರೆ, ಅವರು ತಮ್ಮ ಪರಂಪರೆಯನ್ನು ಮರೆತಿಲ್ಲ. ರೆಡ್ಡಿ ಸಮುದಾಯದಲ್ಲಿ ಕುಡಿಯುವುದು ಪಾಪ ಎಂಬಂತೆ ಎಂದಿಗೂ ನೋಡುತ್ತಿರಲಿಲ್ಲ. ಅಲ್ಲದೇ ಸಿರಿವಂತ ಮಹಿಳೆಯರಲ್ಲಿ ತಂಬಾಕು ಸೇವನೆ, ಪಾನ್ ಸೇವನೆ ಸಾಮಾನ್ಯವಾಗಿತ್ತು.
ಮಹುವಾ ಹೂವಿನಿಂದ ಸಾರಾಯಿ ತಯಾರಿಸಲು ವೃತ್ತಿಪರರನ್ನು ಕರೆಸಲಾಗುತ್ತಿತ್ತು. ಆನಂತರ ಈ ಮದ್ಯವನ್ನು ಪಿಂಗಾಣಿ ಜಾಡಿಗಳಲ್ಲಿ ಸಂಗ್ರಹಿಸಿ ಇಡಲಾಗುತ್ತಿತ್ತು. ಉತ್ಸವ, ಮದುವೆಯಂತಹ ಸಂದರ್ಭಗಳಲ್ಲಿ, ಮನೆಗೆ ಅತಿಥಿಗಳು ಬಂದಾಗ ಇವುಗಳನ್ನು ಬಳಸಲಾಗುತ್ತಿತ್ತು. ಹೀಗೆ ತಯಾರಾದ ಸಾರಾಯಿ ವರ್ಷಗಳ ಕಾಲ ಕೆಡದೇ ಇರುತ್ತಿತ್ತು.
ತಾಳೆ ಹೆಂಡ ಇಳಿಸುವ ಜಾತಿಗಳು ಮಾತ್ರ ಈ `ಸೋಷಿಯಲ್ ಡ್ರಿಂಕಿಂಗ್' ವ್ಯವಸ್ಥೆಯನ್ನು ಹೊಂದಿಲ್ಲ. ಹೆಂಡ ತಮಗೆ ಜೀವನೋಪಾಯಕ್ಕೆ ದಾರಿಯಾಗಿರುವುದರಿಂದ ಅವರು ಅದನ್ನು ಪವಿತ್ರ ಎಂದು ಪರಿಗಣಿಸುತ್ತಾರೆ. ಅದನ್ನು ಕುಡಿದಲ್ಲಿ ತಮಗೆ ಜನ್ಮ ನೀಡಿದ ತಾಯಿಗೆ ಅಪಮಾನ ಮಾಡಿದಂತೆ ಎಂಬ ಭಾವನೆ ಅವರಲ್ಲಿ ಇದೆ. ಹಾಗಾಗಿ ಈ ಸಮುದಾಯಗಳಲ್ಲಿ ಹೆಂಡ ಕುಡಿಯುವುದನ್ನು ಪಾಪ ಎಂಬಂತೆ ನೋಡಲಾಗುತ್ತದೆ. ಅಲ್ಲದೇ ಮದ್ಯ ಸೇವಿಸಿದ ಬಳಿಕ ಆ ನಶೆಯಲ್ಲಿ ಎತ್ತರದ ಮರಗಳನ್ನು ಏರಲು ಸಾಧ್ಯವಿಲ್ಲ ಎಂಬುದೂ ಸತ್ಯ.
ಆದರೆ, ಮೇಲ್ನೋಟಕ್ಕೆ ಕಾಣುವಷ್ಟು ಸಮಾನತೆ ಕೆಳವರ್ಗಗಳಲ್ಲಿಯೂ ಕಾಣುವುದಿಲ್ಲ. ಹೆಂಡದಲ್ಲಿ ದೊಡ್ಡ ಭಾಗ ಮನೆಯ ಯಜಮಾನನಿಗೆ ಸಲ್ಲುತ್ತದೆ. ಮಹಿಳೆಯರಿಗೆ ಕೆಲ ಗ್ಲಾಸ್‌ಗಳಷ್ಟು ಮದ್ಯ ಮಾತ್ರ ದೊರೆಯುತ್ತದೆ. ಮಕ್ಕಳಿಗೆ ಸಿಕ್ಕುವುದು ಒಂದು ಗ್ಲಾಸ್ ಮದ್ಯ ಮಾತ್ರ.
ಪುರುಷರು ಮೈಮರೆಯುವಷ್ಟು ಕುಡಿಯಬಹುದು. ಆದರೆ, ಮಹಿಳೆಯರು ಅತಿಯಾಗಿ ಮದ್ಯ ಸೇವಿಸುವಂತಿಲ್ಲ. ಬಡ ಮಹಿಳೆಯರು ಅತಿಯಾಗಿ ಕುಡಿಯುವುದನ್ನು ಜುಗುಪ್ಸೆಯಿಂದ ನೋಡಲಾಗುತ್ತದೆ. ಸಿರಿವಂತ ಮಹಿಳೆಯರು ತೂರಾಡುವಷ್ಟು ಕುಡಿದಲ್ಲಿ ಅದನ್ನು ಕೀಳು ನಡವಳಿಕೆ ಎಂದು ಪರಿಗಣಿಸಲಾಗುತ್ತದೆ. ಪುರುಷರು ಮತ್ತು ಮಹಿಳೆಯರು ಒಟ್ಟಾಗಿ ಕುಳಿತು ಮದ್ಯ ಸೇವಿಸದೇ ಇದ್ದರೂ ತಮ್ಮ ಗೆಳೆಯ, ಗೆಳತಿಯರು ಸಂಬಂಧಿಗಳ ಜತೆ ಕುಳಿತು ಕುಡಿಯುವ ಅವಕಾಶ ಇದ್ದೇ ಇದೆ.
ಕೆಳ ಜಾತಿಗಳು ಸಾಮಾಜಿಕವಾಗಿ ಮೇಲುಸ್ತರಕ್ಕೆ ಬಂದಂತೆ ಬ್ರಾಹ್ಮಣರ ಮೌಲ್ಯಗಳನ್ನು ಅಳವಡಿಸಿಕೊಳ್ಳುತ್ತ ಇಂತಹ ಲಿಂಗ ಸಮಾನತೆ ಮತ್ತು ತಲೆಮಾರಿನ ನಡುವಿನ ಸ್ನೇಹ ಕಳೆದುಹೋಯಿತು. ಇತ್ತೀಚಿನ ವರ್ಷಗಳಲ್ಲಿ ಜಾಗತೀಕರಣ ಮತ್ತು ಆಧುನೀಕರಣಗಳ ಭರಾಟೆಯ ಜತೆ ಸಂಸ್ಕೃತೀಕರಣದ ಪ್ರಕ್ರಿಯೆಯೂ ವೇಗವಾಗಿ ಹರಡುತ್ತಿದ್ದು, ಆರೋಗ್ಯಕರ ಸಾಮಾಜಿಕ ಪದ್ಧತಿಗಳು ಮರೆಯಾಗುತ್ತಿವೆ. ಅದರ ಬದಲಾಗಿ ಪ್ರಜಾಪ್ರಭುತ್ವ ವಿರೋಧಿ, ಮಹಿಳಾ ವಿರೋಧಿ, ನೈತಿಕತೆಯನ್ನು ಬೋಧಿಸುವ ವ್ಯವಸ್ಥೆಯನ್ನು ಸಮಾಜ ಅಪ್ಪಿಕೊಳ್ಳುತ್ತಿದೆ. ಇದರಿಂದಾಗಿ ನಮ್ಮ ಸಮಾಜದ ಒಂದು ಭಾಗ ಪೂರ್ವಗ್ರಹಪೀಡಿತವಾಗುತ್ತಿದೆ. ಇತರ ವರ್ಗಗಳತ್ತ ಕೆಂಡಕಾರುತ್ತ ಮೂಲಭೂತವಾದವನ್ನು ಒಪ್ಪಿಕೊಳ್ಳುತ್ತಿದೆ.
(ಲೇಖಕಿ ಪತ್ರಕರ್ತೆ ಹಾಗೂ ಶಿಕ್ಷಣ ತಜ್ಞೆ)
ನಿಮ್ಮ ಅನಿಸಿಕೆ ತಿಳಿಸಿ:  editpagefeedback@prajavani.co.in
