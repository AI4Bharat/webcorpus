ಮಳೆರಾಯ ಬರೆದ `ರುದ್ರಕಾವ್ಯ'
ಮಳೆರಾಯ ಬರೆದ `ರುದ್ರಕಾವ್ಯ'
ಪ್ರಜಾವಾಣಿ ವಿಶೇಷ ವರದಿ
Published:
08 ಆಗಸ್ಟ್ 2013, 14:10  IST
Updated:
08 ಆಗಸ್ಟ್ 2013, 14:10  IST
ಅಕ್ಷರ ಗಾತ್ರ :
ಆ
ಆ
ಗೋಣಿಕೊಪ್ಪಲು: ಎರಡು ತಿಂಗಳ ಕಾಲ ಒಂದೇ ಸಮನೆ ಸುರಿದ ಮಳೆರಾಯ ಹಳ್ಳಕೊಳ್ಳಗಳನ್ನು ಒಂದು ಮಾಡಿ, ನದಿ ತೊರೆಗಳನ್ನು ಉಕ್ಕಿಸಿ ರುದ್ರಕಾವ್ಯವನ್ನು ಎಲ್ಲೆಂದರಲ್ಲಿ ಬರೆದುಹೋಗಿದ್ದಾನೆ.
ಎರಡು ದಿನಗಳ ಹಿಂದೆ ಕಣ್ಣು ಹಾಯಿಸಿದ ಕಡೆಯಲ್ಲೆಲ್ಲ ನೀರೇ ನೀರು ಕಂಡು ಬರುತ್ತಿತ್ತು. ಇದೀಗ ನೀರು ಇಳಿದಿದ್ದು, ಎಲ್ಲೆಲ್ಲೂ ಕುಸಿದಿರುವ ರಸ್ತೆ, ಕೊಚ್ಚಿ ಹೋದ ತೋಟ, ಮುರಿದು ಬಿದ್ದ ಮನೆ, ನೆಲಸಮವಾದ ಕಟ್ಟಡ, ಕರಗಿ ಹೋದ ಭತ್ತದ ನಾಟಿ ಇವುಗಳೇ ಕಂಡು ಬರುತ್ತಿವೆ.
ಇಂತಹ ರುದ್ರಕಾವ್ಯವನ್ನು ವೀಕ್ಷಿಸಿ ನಷ್ಟದ ಅಂದಾಜು ಪಟ್ಟಿ ತಯಾರಿಸಲು ಕಂದಾಯ ಅಧಿಕಾರಿಗಳು ಈಗ ಮನೆ ಮನೆ ಸುತ್ತುತ್ತಿದ್ದಾರೆ. ರೈತರು ಪರಿಹಾರಕ್ಕಾಗಿ ಅರ್ಜಿ ಹಿಡಿದುಕೊಂಡು ಕಂದಾಯ ಇಲಾಖೆಯತ್ತ ಮುಖ ಮಾಡಿದ್ದಾರೆ. 
ಜನ ತತ್ತರಿಸುವಂತೆ ಮಾಡಿದ್ದ ಮಳೆ ಎರಡು ದಿನಗಳಿಂದ ತುಸು ಬಿಡುವು ಕೊಟ್ಟಿದೆ. ಆದರೆ ಆಗಾಗ ರಭಸವಾಗಿ ಸುರಿಯುತ್ತಿದೆ. ಇದರಿಂದ ಸ್ವಲ್ಪಮಟ್ಟಿಗೆ ಆರತೊಡಗಿದ್ದ ನೆಲದಲ್ಲಿ ಮತ್ತೆ ನೀರು ಚಿಮ್ಮುತ್ತಿದೆ.
ಗೋಣಿಕೊಪ್ಪಲು ಭಾಗಕ್ಕೆ ಬುಧವಾರ ಬೆಳಿಗ್ಗೆಯಿಂದ ಮಳೆ ಇರಲಿಲ್ಲ. ಜನ ಮಳೆ ಕಡಿಮೆಯಾಯಿತು ಎಂದು ನಿಟ್ಟುಸಿರು  ಬಿಡುವಷ್ಟರಲ್ಲಿ ಸಂಜೆ 4ರ ವೇಳೆಗೆ ಅರ್ಧ ಗಂಟೆ ಕಾಲ ಧಾರಾಕಾರವಾಗಿ ಸುರಿದಿದೆ. ಆದರೆ ಮಳೆ ಬಿಡುವಿನಿಂದ ಹರಿಹರ, ಬಲ್ಯಮಂಡೂರು, ಕಾನೂರು, ಕೊಟ್ಟಗೇರಿ,  ನಿಟ್ಟೂರು ಭಾಗಗಳ ಲಕ್ಷ್ಮಣತೀರ್ಥ ನದಿ ನೀರು ಇಳಿಮುಖವಾಗಿದೆ. ಹರಿಹರ ಬಲ್ಯಮಂಡೂರು ನಡುವಿನ ಸೇತುವೆ ಕೂಡ ಪ್ರವಾಹದಿಂದ ಮುಕ್ತವಾಗಿದೆ. ಆದರೆ ಕೆಸರು ಮಣ್ಣು ರಸ್ತೆಯಲ್ಲಿ ತುಂಬಿ ನಡೆದಾಡಲು ಕಷ್ಟವಾಗಿದೆ. ವಾಹನಗಳು ಕಷ್ಟಪಟ್ಟು ಸಂಚರಿಸುತ್ತಿವೆ.
ಹಿಂದೆ ಬಿದ್ದ ಭೀಕರ ಮಳೆಗೆ  ಗ್ರಾಮೀಣ  ಭಾಗದಲ್ಲಿ ಬರೆ ಕುಸಿದು ಕಡಿದು ಹೋಗಿದ್ದ ರಸ್ತೆ ಸಂಪರ್ಕ ಇನ್ನೂ ಆರಂಭಗೊಂಡಿಲ್ಲ.   ಕೆಲವು ಕಡೆ ಡಾಂಬರ್ ರಸ್ತೆಯೇ ಕೊಚ್ಚಿ ಹೋಗಿದೆ. ಅವುಗಳ ದುರಸ್ತಿಗೆ ಹಲವು ತಿಂಗಳೇ ಬೇಕಾಗಬಹುದು. ಅಲ್ಲಿಯವರೆಗೆ ಗ್ರಾಮೀಣ ಜನತೆಯ ಕಷ್ಟ ಹೇಳತೀರದು.
ಲಕ್ಷ್ಮಣತೀರ್ಥ ನದಿ ಪಾತ್ರದ ಗ್ದ್ದದೆಗಳಲ್ಲಿ ನಾಟಿ ಮಾಡಲು ಕಿತ್ತು ಇಟ್ಟಿದ್ದ ಭತ್ತದ ಸಸಿ ಹಿಂದಿನ ಪ್ರವಾಹದಲ್ಲಿ ಕೊಚ್ಚಿ ಹೋಗಿವೆ. ನಾಟಿ ಮಾಡಿದ್ದ ಸಸಿಗಳು ಕೂಡ ನೀರಿನಲ್ಲಿ ಕರಗಿವೆ. ರೈತರಿಗೆ ಮತ್ತೆ ನಾಟಿ ಮಾಡಲು ಸಸಿ ಇಲ್ಲದಂತಾಗಿದೆ. ಬಿತ್ತನೆ ಮಾಡಿ ನಾಟಿ ಮಾಡಲು  ಕಾಲ ಮೀರಿ ಹೋಗಿದೆ ಎಂಬುದು ರೈತರ ಕೊರಗು. ಬೆಸಗೂರು ನಲ್ಲೂರು ಭಾಗದಲ್ಲಿ ಕೀರೆಹೊಳೆ ನೀರು ಭತ್ತದ ಗ್ದ್ದದೆ ಮೇಲೆ ಹರಿದು  ಮರಳಿನ ರಾಶಿ ತುಂಬಿಸಿದೆ. ತೊರೆ ತೋಡುಗಳ ಬದಿಯಲ್ಲಿದ್ದ ಕಾಫಿ ತೋಟಗಳು ಕುಸಿದು ಭಾರಿ ನಷ್ಟ ಉಂಟಾಗಿದೆ.
ಮೇ ತಿಂಗಳಿನಲ್ಲಿ ಡಾಂಬರ್ ಹಾಕಿದ್ದ ರಸ್ತೆಗಳು ಸ್ಥಿತಿ ಶೋಚನೀಯವಾಗಿದೆ. ಭಾರಿ ಹೊಂಡ ಉಂಟಾಗಿ ಕೋಟ್ಯಂತರ ರೂಪಾಯಿ ನಷ್ಟ ಉಂಟಾಗಿದೆ. ಎರಡು ತಿಂಗಳ ಕಾಲ ನಿರಂತರವಾಗಿ ಸುರಿದ ಮಳೆಯಲ್ಲಿ ಮಿಂದೆದ್ದ ರೈತರು ಮತ್ತೆ ಮೈ ಕೊಡವಿಕೊಂಡು ಕೃಷಿ ಕಾರ್ಯದತ್ತ ಮುಖ ಮಾಡಿದ್ದಾರೆ.
0 Post Comments (+)
