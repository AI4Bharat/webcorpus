“ದೈವತ್ತಿಂಡೆ’ ನಾಡಲ್ಲಿ ಯಾರಿಗೆ ಜಯ?
Team Udayavani,  Mar 16, 2019, 12:30 AM IST
ಅ
ಅ
ಅ
ದೈವತ್ತಿಂಡೆ ಸ್ವಂತಂ ನಾಡ್‌ (ದೇವರ ಸ್ವಂತ ರಾಜ್ಯ) ಎಂಬ ಖ್ಯಾತಿ ಕೇರಳಕ್ಕಿದೆ. ಈ ಖ್ಯಾತಿ ಪಡೆದಿರುವ ರಾಜ್ಯದಲ್ಲೀಗ ಚುನಾವಣೆ ಸಿದ್ಧತೆ, ಪ್ರಚಾರ ಬಿರುಸಾಗಿಯೇ ಇದೆ. ಅಲ್ಲಿ ಒಟ್ಟು 20 ಲೋಕಸಭಾ ಕ್ಷೇತ್ರಗಳಿವೆ, ಲೋಕಸಭೆಗೆ ಏ.23ರಂದು ಒಂದೇ ದಿನ ಮತದಾನ ನಡೆಯಲಿದೆ. 
ಹಾಗಿದ್ದರೆ ಅಲ್ಲಿ ಗೆಲ್ಲುವವರು ಯಾರು? ಸದ್ಯಕ್ಕಂತೂ ಕಾಂಗ್ರೆಸ್‌ ನೇತೃತ್ವದ ಸಂಯುಕ್ತ ಪ್ರಜಾಸತ್ತಾತ್ಮಕ ಮೈತ್ರಿಕೂಟ (ಯುಡಿಎಫ್) ಮತ್ತು ಸಿಪಿಎಂ-ಸಿಪಿಐ ನೇತೃತ್ವದ ಎಡಪ್ರಜಾಸತ್ತಾತ್ಮಕ ಮೈತ್ರಿತೂಟ (ಎಲ್‌ಡಿಎಫ್) ಆ ರಾಜ್ಯದ ಪ್ರಧಾನ ರಾಜಕೀಯ ಶಕ್ತಿಗಳು. 2014ರ ಬಳಿಕ ಬಿಜೆಪಿ 14 ಜಿಲ್ಲೆಗಳಲ್ಲಿ ಪ್ರವರ್ಧಮಾನಕ್ಕೆ ಬಂದಿದೆ. ತಿರುವನಂತಪುರ ಲೋಕಸಭಾ ಕ್ಷೇತ್ರ ವ್ಯಾಪ್ತಿಯ ನೆಮಮ್‌ ಕ್ಷೇತ್ರದಲ್ಲಿ ಕೇಂದ್ರದ ಮಾಜಿ ಸಚಿವ ಓ.ರಾಜಗೋಪಾಲ್‌ ಗೆದ್ದು ವಿಧಾನಸಭೆ ಪ್ರವೇಶ ಮಾಡಿದ್ದಾರೆ. ಇನ್ನು ಕಾಸರಗೋಡು ಜಿಲ್ಲೆಯ ಮಂಜೇಶ್ವರ ಕ್ಷೇತ್ರದಲ್ಲಿ ಹಿಂದಿನ ವಿಧಾನಸಭೆ ಚುನಾವಣೆಯಲ್ಲಿ 89 ಮತಗಳ ಅಂತರದಲ್ಲಿ ಬಿಜೆಪಿ ಅಭ್ಯರ್ಥಿ ಸೋಲು ಅನುಭವಿಸಿದ್ದರು. ಇದಿಷ್ಟು ಬಿಜೆಪಿಯ ಬಲವರ್ಧನೆಯ ಕಥೆ.
ಒಟ್ಟು 20 ಸ್ಥಾನಗಳ ಪೈಕಿ ಹಿಂದಿನ ಲೋಕಸಭೆ ಚುನಾವಣೆಯಲ್ಲಿ ಯುಡಿಎಫ್ 12, ಎಲ್‌ಡಿಎಫ್ 8 ಸ್ಥಾನಗಳಲ್ಲಿ ಗೆದ್ದಿವೆ. ಬಿಜೆಪಿ ಅಥವಾ ಎನ್‌ಡಿಎ ಕೇರಳದಲ್ಲಿ ಖಾತೆ ತೆರೆಯಲೇ ಇಲ್ಲ. ತಿರುವನಂತಪುರ ಕ್ಷೇತ್ರದಲ್ಲಿ ಕೇಂದ್ರದ ಮಾಜಿ ಸಚಿವ, ಕಾಂಗ್ರೆಸ್‌ ನಾಯಕ ಶಶಿ ತರೂರ್‌ ಬಿಜೆಪಿ ಅಭ್ಯರ್ಥಿಯಾಗಿದ್ದ ಓ.ರಾಜ ಗೋಪಾಲ್‌ ವಿರುದ್ಧ 15,570 ಮತಗಳ ಅಂತರದಿಂದ ಗೆದ್ದಿದ್ದರು. ಹೀಗಾಗಿ ಈ ಕ್ಷೇತ್ರದ ಬಗ್ಗೆ ಬಿಜೆಪಿ ಹೆಚ್ಚಿನ ನಿರೀಕ್ಷೆ ಇರಿಸಿಕೊಂಡಿದೆ. ಅದಕ್ಕಾಗಿಯೇ ಮಿಜೋರಾಂ ರಾಜ್ಯಪಾಲರ ಹುದ್ದೆಯಲ್ಲಿದ್ದ ಕುಮ್ಮನಂ ರಾಜಶೇಖರನ್‌ ಅವರನ್ನು ರಾಜೀನಾಮೆ ಕೊಡಿಸಿ, ಚುನಾವಣಾ ಅಖಾಡಕ್ಕೆ ಇಳಿಸುವ ಸಿದ್ಧತೆಯಲ್ಲಿದೆ. ಗುರುವಾರವಷ್ಟೇ ದಶಕಗಳ ಕಾಲ ಕಾಂಗ್ರೆಸ್‌ ಸಖ್ಯ ತೊರೆದ ಟಾಮ್‌ ವಡಕ್ಕನ್‌ ಬಿಜೆಪಿ ಸೇರಿದ್ದಾರೆ. ಅವರೂ ಕೂಡ ಚುನಾವಣೆಯಲ್ಲಿ ಅದೃಷ್ಟ ಪರೀಕ್ಷೆಗೆ ಇಳಿಯುವುದು ಖಚಿತ.
ಇನ್ನು ಆಡಳಿತಾರೂಡ ಎಲ್‌ಡಿಎಫ್ ವಿಚಾರಕ್ಕೆ ಬಂದರೆ, ಪಿಣರಾಯಿ ವಿಜಯನ್‌ ನೇತೃತ್ವದ ಸರ್ಕಾರ ಅಧಿಕಾರದಲ್ಲಿ ಮೂರು ವರ್ಷಗಳನ್ನು ಪೂರ್ತಿಗೊಳಿಸಿ ನಾಲ್ಕನೇ ವರ್ಷಕ್ಕೆ ಪದಾರ್ಪಣೆ ಮಾಡಿದೆ. ಹೀಗಾಗಿ, 20ರ ಪೈಕಿ ಎಷ್ಟು ಕ್ಷೇತ್ರಗಳಲ್ಲಿ ಗೆಲ್ಲಬಹುದು ಎಂಬ ಲೆಕ್ಕಾಚಾರದಲ್ಲಿ ತೊಡಗಿದೆ. ಸಿಪಿಎಂ ಕೇರಳದ ಘಟಕದ ಪ್ರಧಾನ ಕಾರ್ಯದರ್ಶಿ ಕೊಡಿಯೇರಿ ಬಾಲಕೃಷ್ಣನ್‌ “ನರೇಂದ್ರ ಮೋದಿ ನೇತೃತ್ವದ ಸರ್ಕಾರ ರಾಜ್ಯಕ್ಕೇನೂ ಸಹಾಯ ಮಾಡಿಲ್ಲ. ಜತೆಗೆ ಪಿಣರಾಯಿ ನೇತೃತ್ವದ ಸರ್ಕಾರ ಉತ್ತಮ ಕೆಲಸ ಮಾಡಿದೆ. ಹೀಗಾಗಿ 2004ರಲ್ಲಿ 20 ಸ್ಥಾನಗಳ ಪೈಕಿ 18ನ್ನು ಗೆದ್ದಂತೆ ಈ ಬಾರಿಯೂ ಆ ಸಾಧನೆ ಮರುಕಳಿಸಲಿದೆ’ ಎನ್ನುತ್ತಾರೆ.
ಸಿಪಿಎಂ, ಸಿಪಿಐ ಕೆಲ ಕ್ಷೇತ್ರಗಳಿಗೆ ಈಗಾಗಲೇ ಸಂಭಾವ್ಯರನ್ನು ಪ್ರಕಟಿಸಿದೆ. ಅದರ ಪ್ರಕಾರ ಕಣ್ಣೂರು ಕ್ಷೇತ್ರದಿಂದ ಪಿ.ಕೆ.ಶ್ರೀಮತಿ, ಪಾಲಕ್ಕಾಡ್‌ನಿಂದ ಎಂ.ಬಿ.ರಾಜೇಶ್‌, ಪಿ.ಕೆ.ಬಿಜು ಅಳತ್ತೂರ್‌ನಿಂದ, ಅಟ್ಟಿಂಗಲ್‌ನಿಂದ ಎ.ಸಂಪತ್‌ ಕಣಕ್ಕಿಳಿಯಲಿದ್ದಾರೆ. ಇನ್ನು ಕರ್ನಾಟಕಕ್ಕೆ ಸಮೀಪ ಇರುವ ಕಾಸರಗೋಡು ಲೋಕಸಭಾ ಕ್ಷೇತ್ರದಿಂದ ಮೂರು ಬಾರಿ ಗೆದ್ದಿರುವ ಪಿ.ಕರುಣಾಕರನ್‌ ಸ್ಥಾನದಲ್ಲಿ ಮಾಜಿ ಶಾಸಕ ಕೆ.ಪಿ.ಸತೀಶ್ಚಂದ್ರನ್‌ ಅದೃಷ್ಟ ಪರೀಕ್ಷೆ ನಡೆಸಲಿದ್ದಾರೆ.
ಕಾಂಗ್ರೆಸ್‌ನ ಹುರಿಯಾಳುಗಳ ವಿಚಾರಕ್ಕೆ ಬಂದರೆ ಕರ್ನಾ ಟಕದಲ್ಲಿ ಕಾಂಗ್ರೆಸ್‌ ಉಸ್ತುವಾರಿಯಾಗಿರುವ ಕೆ.ಸಿ.ವೇಣುಗೋಪಾಲ್‌ ಆಲಪ್ಪುಳ  ಕ್ಷೇತ್ರದಿಂದ ಸ್ಪರ್ಧಿಸುವುದಿಲ್ಲ. ಅವರು ಪಕ್ಷದ ಸಂಘಟನೆಯ ಕಾರಣವನ್ನು ನೀಡಿದ್ದಾರೆ. ಇನ್ನುಳಿದಂತೆ ಕಾಂಗ್ರೆಸ್‌ ವತಿಯಿಂದ ಅಭ್ಯರ್ಥಿಗಳ ಆಯ್ಕೆಗೆ ಲಾಬಿ, ಪ್ರಕ್ರಿಯೆ ನಡೆದಿದೆ.
ಶಬರಿಮಲೆ ವಿವಾದ
ಶಬರಿಮಲೆ ವಿಚಾರವನ್ನು ಪಿಣರಾಯಿ ವಿಜಯನ್‌ ಸರ್ಕಾರ ನಿಭಾಯಿಸಿದ ರೀತಿ ಬಿಜೆಪಿ ಪರವಾಗಿ ಕೆಲಸ ಮಾಡುತ್ತದೆಯೋ ಗಮನಿಸಬೇಕಾಗಿದೆ. ಶಬರಿಮಲೆಗೆ ಮಹಿಳೆಯರ ಪ್ರವೇಶದ ವಿಚಾರದಲ್ಲೀಗ ಕೇರಳ ಇಬ್ಭಾಗವಾಗಿದೆ. ಪಿಣರಾಯಿ ಸರ್ಕಾರ ಹಿಂದೂಗಳನ್ನು ಟಾರ್ಗೆಟ್‌ ಮಾಡುತ್ತಿದೆ ಎನ್ನುವ ಆಪಾದನೆ ಯಿದೆ. ಮಹಿಳೆಯರ ದೇಗುಲ ಪ್ರವೇಶವನ್ನು ವಿರೋಧಿಸಿದ ನೂರಾರು ಭಕ್ತರನ್ನು ಜೈಲಿಗೆ ತಳ್ಳಿದ್ದು, ಶಬರಿಮಲೆಯಲ್ಲಿ ಪೊಲೀಸರ ದುಂಡಾವರ್ತನೆಯೆಲ್ಲ, ಅಯ್ಯಪ್ಪ ಸ್ವಾಮಿಯ ಅಪಾರ ಭಕ್ತವೃಂದವನ್ನು ಕೆರಳಿಸಿರು ವುದಂತೂ ಸುಳ್ಳಲ್ಲ. ಹೀಗಾಗಿ, ಸರ್ಕಾರದ ವಿರುದ್ಧದ ಈ ಅಸಹನೆ ಲೋಕಸಭೆಯ ದಿಕ್ಕನ್ನೇ ಬದಲಿಸಬಲ್ಲದೇ ಎನ್ನುವುದು ಸದ್ಯದ ಪ್ರಶ್ನೆ.
ಈಗಾಗಲೇ ಹೇಳಿರುವಂತೆ ಪ್ರಸಕ್ತ ಸಾಲಿನ ಚುನಾವಣೆಯಲ್ಲಿ ಶಬರಿಮಲೆ ದೇಗುಲಕ್ಕೆ ಮಹಿಳೆಯರ ಪ್ರವೇಶಕ್ಕೆ ಪಿಣರಾಯಿ ಸರ್ಕಾರ ಪಟ್ಟುಹಿಡಿದು ಅವಕಾಶ ಮಾಡಿಕೊಟ್ಟದ್ದು ಪ್ರಮುಖ ವಿಚಾರವಾಗಲಿರುವುದಂತೂ ಖಚಿತ. ಈ ವಿಷಯವನ್ನು ಪ್ರಚಾರಕಾರ್ಯಗಳಲ್ಲಿ ಉಲ್ಲೇಖೀಸಬಾರದೆಂದು ಚುನಾವಣಾ ಆಯೋಗ ಹೇಳಿದ್ದರೂ, ಬಿಜೆಪಿ ನಾಯಕ ಕುಮ್ಮನಂ ರಾಜ ಶೇಖರನ್‌ ತಿರುಗೇಟು ನೀಡಿ ಅದನ್ನು ಪ್ರಸ್ತಾಪ ಮಾಡಿಯೇ ಮಾಡಲಾಗುತ್ತದೆ ಎಂದಿದ್ದಾರೆ. ಇದರ ಜತೆಗೆ 2018ರಲ್ಲಿ ಕಂಡು ಕೇಳರಿಯದ ಪ್ರವಾಹ ಸ್ಥಿತಿ ಉಂಟಾದ ಬಳಿಕದ ಪರಿಹಾರ ಕಾರ್ಯಾಚರಣೆಯಲ್ಲಿನ ವೈಫ‌ಲ್ಯವೂ ಈ ಬಾರಿ ಪ್ರತಿಪಕ್ಷಗಳಿಗೆ ಮುಖ್ಯ ಪ್ರಚಾರ ವಿಷಯವಾಗಲಿದೆ.
ಇನ್ನು ಎಲ್‌ಡಿಎಫ್ ಹೊಸ ಮಾದರಿಯ ಸಾಮಾಜಿಕ ಸಮೀಕರಣ ಮತ್ತು ಪಿಣರಾಯಿ ಸರ್ಕಾರದ ಸಾಧನೆಗಳನ್ನು ಬಿಂಬಿಸಲಿದೆ. ಜತೆಗೆ ಈಳವ ಸಮುದಾಯದ ಧ್ರುವೀಕರಣ ಅದರ ಆದ್ಯತೆಯಾಗಿದೆ. ಒಟ್ಟಿನಲ್ಲಿ ಈ ಚುನಾವಣೆಯಲ್ಲಿ ಎಲ್‌ಡಿಎಫ್, ಯುಡಿಎಫ್ ಎಷ್ಟು ಸ್ಥಾನ ಗೆಲ್ಲಲಿದೆ ಎನ್ನುವುದಕ್ಕಿಂತ ಬಿಜೆಪಿ ಎಷ್ಟರಲ್ಲಿ ಪ್ರಕಾಶಿಸಲಿದೆ ಎನ್ನುವುದೇ ಕುತೂಹಲದ ವಿಷಯ.
ಲೋಕಸಭಾ ಸ್ಥಾನಗಳು 20
ಯುಡಿಎಫ್ 12
